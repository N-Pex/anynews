<rss xmlns:media="http://search.yahoo.com/mrss/" xmlns:atom="http://www.w3.org/2005/Atom" xmlns:content="http://purl.org/rss/1.0/modules/content/" version="2.0">
 

 

 <channel>
    <title>ئۇيغۇر‎</title>
     <language>ug</language>
    <description>
        
            
        
    </description>
    <link>https://www.rfa.org/uyghur?encoding=None</link>
    <copyright>Radio Free Asia</copyright>

	 
	 <atom:link href="https://www.rfa.org/uyghur/rss2.xml" rel="self" type="application/rss+xml"/>
     

	 
 
   
    <item>
        <title>خىتاي دائىرىلىرى مەسچىت ئىماملىرىغا خىتاي ئەنئەنىۋى ئۆرپ-ئادەتلىرى ۋە تىلىنى ئۆگىنىش تەلىپى قويغان</title>
        <guid isPermaLink="true">https://www.rfa.org/uyghur/qisqa_xewer/islamni-xitaylashturush-01092019170716.html</guid>
        <description>خىتاي دائىرىلىرى ئۇيغۇر رايونىدا مۇسۇلمان ئىمام-خاتىپلىرىغا يوليورۇق بېرىپ، ئۇلارغا خىتاينىڭ ئەنئەنىۋى ئۆرپ ئادەتلىرىنى ۋە خىتاي تىلىنى ئۆگىنىشىنى تەلەپ قىلغان.</description>
        
	        <author>مۇخبىرىمىز ئەركىن</author>
        
        <pubDate>Wed, 09 Jan 2019 20:30:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;خىتاي دائىرىلىرى ئۇيغۇر رايونىدا مۇسۇلمان ئىمام-خاتىپلىرىغا يوليورۇق بېرىپ، ئۇلارغا خىتاينىڭ ئەنئەنىۋى ئۆرپ ئادەتلىرىنى ۋە خىتاي تىلىنى ئۆگىنىشىنى تەلەپ قىلغان. &lt;br /&gt;&lt;br /&gt;خىتايدا چىقىدىغان «يەر شارى ۋاقتى گېزىتى» نىڭ 9‏-يانۋار خەۋەر قىلىشىچە، بۇ تەلەپنىڭ قويۇلۇشىدىكى مەقسەت دىنىي زاتلارنى دىنىي ئاشقۇنلۇققا قارشى تۇرۇپ، رايوننىڭ مۇقىملىقى ۋە گۈللىنىشىگە تۆھپە قوشۇشىغا يېتەكلەش ئىكەن. بۇ تەلەپ ئۇيغۇر ئاپتونوم رايونلۇق دىنىي ۋە مىللىي ئىشلار كومىتېتىنىڭ رايوندىكى مۇسۇلمان دىنىي زاتلارغا ئاچقان سىياسىي ئۆگىنىش كۇرسىدا ئوتتۇرىغا قويۇلغان. بۇ تەلەپ خىتاي دائىرىلىرى ئۆتكەن شەنبە كۈنى خىتايدىكى 8 ئىسلام جەمئىيىتىنىڭ مەسئۇللىرىنى يىغىپ، ئىسلامنى «خىتايچىلاشتۇرۇش» نىڭ 5 يىللىق پىلانىنى ئېلان قىلغان مەزگىلدە ئوتتۇرىغا قويۇلغان.&lt;br /&gt;&lt;br /&gt;دائىرىلەر5 يىللىق پىلاننىڭ كونكرېت مەزمۇنلىرىنى ئاشكارىلىمىغان بولسىمۇ، لېكىن بەزى كۆزەتكۈچىلەر خىتاينىڭ 5 يىللىق پىلانى ئىسلامدىكى ھالال-ھارام، نىكاھ، زاكات، روزا، ھىجاپ دېگەندەك مۇسۇلمانلارنىڭ خىتاي جەمئىيىتىگە ئاسسىمىلياتسىيە بولۇشىغا توسالغۇ دەپ قارالغان بەزى تۈپ پرىنسىپلىرىنى بىكار قىلىشقا قارىتىلغانلىقىنى ئىلگىرى سۈرمەكتە.&lt;br /&gt;&lt;br /&gt;«يەر شارى ۋاقتى گېزىتى» نىڭ خەۋىرىدە ئاشكارىلىشىچە، 1‏-يانۋار كۈنى ئۈرۈمچىدە باشلانغان سىياسىي ئۆگىنىش كۇرسىدا مۇسۇلمان دىنىي زاتلىرىنىڭ «ئەنئەنىۋى خىتاي ئۆرپ-ئادەتلىرى، خىتاي كومپارتىيەسىنىڭ تارىخى، بولۇپمۇ خىتاي ۋە شىنجاڭنىڭ ھازىرقى زامان تارىخى ۋە خىتاي تىلىنى ئۆگىنىشى تەلەپ قىلىنغان.»&lt;br /&gt;&lt;br /&gt;8‏-يانۋار كۈنى خىتاي كومپارتىيەسى مەركىزى بىرلىكسەپ بۆلۈمىنىڭ تورىدا ئېلان قىلىنغان بۇ باياناتتا مۇسۇلمان دىنىي زاتلىرىنىڭ «رادىكال دىنىي ئىدىيەلەرگە قارشى تۇرۇشى، ئىناقلىقنى ئالغا سۈرۈشى، ئېتىقادچى ئاممىنىڭ مىللىي ئىتتىپاقلىقنى كۆز قارچۇغانى ئاسرىغاندەك ئاسرىشى ۋە ئۆز ھاياتىنى قوغدىغاندەك قوغدىشىغا يېتەكچىلىك قىلىشى كېرەكلىكى» تەكىتلىگەن.&lt;br /&gt;&lt;br /&gt;«يەر شارى ۋاقتى گېزىتى» نىڭ بىلدۈرۈشىچە، خىتاي ئىسلام جەمئىيىتى يېقىندا دىنىي زاتلارنىڭ ھەرىكىتىگە دائىر بىر نىزام ماقۇللىغان. خىتاي ئىسلام جەمئىيىتىنىڭ مۇئاۋىن رەئىسى جىن رۇبىن «بۇ نىزامدا مۇسۇلمان دىنىي زاتلىرىنىڭ ھەرىكىتى ئۆلچەملەشتۈرۈلگەنلىكى» نى بىلدۈرگەن. لېكىن ئۇيغۇر پائالىيەتچىلىرىنىڭ ئىلگىرى سۈرۈشىچە، بۇ نىزام دىنىي زاتلارنىڭ 5 يىللىق پىلان بويىچە ئىسلامدىكى بەزى تۈپ دىنىي پرىنسىپلارنى ئۆزگەرتىشكە قارشى تۈرۈشىنى كونترول قىلىپ، ئۇلارنىڭ 5 يىللىق پىلانغا ماسلىشىشىنى قولغا كەلتۈرۈشنى مەقسەت قىلغانىكەن.&lt;/p&gt;
            
		    
		</content:encoded>

   </item>
 
 
 
   
    <item>
        <title>پاكىستان باش مىنىستىرى: «ئۇيغۇرلارنىڭ ئەھۋالىدىن خەۋىرىم يوق»</title>
        <guid isPermaLink="true">https://www.rfa.org/uyghur/qisqa_xewer/pakistanda-uyghur-mesilisi-01092019170815.html</guid>
        <description>پاكىستان باش مىنىستىرى ئىمرانخان 8‏-يانۋار كۈنى تۈركىيە مەتبۇئاتىنىڭ زىيارىتىنى قوبۇل قىلغاندا ئۇيغۇرلارنىڭ ئەھۋالىدىن خەۋىرى يوقلىغىنى بىلدۈرگەن.</description>
        
	        <author>مۇخبىرىمىز ئەركىن</author>
        
        <pubDate>Wed, 09 Jan 2019 20:25:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;پاكىستان باش مىنىستىرى ئىمرانخان 8‏-يانۋار كۈنى تۈركىيە مەتبۇئاتىنىڭ زىيارىتىنى قوبۇل قىلغاندا ئۇيغۇرلارنىڭ ئەھۋالىدىن خەۋىرى يوقلىغىنى بىلدۈرگەن.&lt;br /&gt;&lt;br /&gt;ئىمرانخان يېقىنقى 10 كۈن ئىچىدە چەتئەل تاراتقۇلىرىنىڭ زىيارىتىنى قوبۇل قىلىپ، ئۇيغۇرلار ھەققىدىكى سوئالغا دۇچ كەلگەن ئەڭ يۇقىرى دەرىجىلىك 2‏-پاكىستان ئەمەلدارىدۇر. &lt;br /&gt;&lt;br /&gt;يېقىندا پاكىستان پرېزىدېنتى ئارىف ئالۋى ئەل-جەزىرە تېلېۋىزىيە قانىلىنىڭ زىيارىتىنى قوبۇل قىلىپ، ئۇيغۇر مەسىلىسىدە خىتاينى قوللايدىغانلىقىنى بىلدۈرگەن. ئالۋىنىڭ سۆزى خەلقئارا تاراتقۇلارنىڭ قاتتىق تەنقىدىگە ئۇچرىغان ئىدى.&lt;br /&gt;&lt;br /&gt;پاكىستان «ئالاھىدە مۇنبىرى» گېزىتىنىڭ خەۋەر قىلىشىچە، ئىمرانخان 8‏-يانۋار كۈنى تۈركىيە رادىئو-تېلېۋىزىيەسى دۇنيا قانىلى مۇخبىرىنىڭ زىيارىتىنى قوبۇل قىلغاندا ئۇيغۇرلار ھەققىدىكى يۇقىرىقى سۆزنى قىلغان. ئۇ مۇخبىرنىڭ «سىزنىڭ خىتاي بىلەن بولغان ناھايىتى يېقىن سودا مۇناسىۋىتىڭىز، خىتايلارنىڭ ئۇيغۇرلارغا نېمىلەرنى قىلىۋاتقانلىقىنى تەنقىد قىلماسلىقىڭىز كېرەكلىكىدىن دېرەك بېرەمدۇ» دېگەن سوئالىغا جاۋاب بېرىپ، ئۆزىنىڭ خىتاينىڭ غەربىي-شىمال ئۆلكىسى بولغان شىنجاڭدىكى ئۇيغۇر مۇسۇلمانلىرىنىڭ ئەھۋالىدىن كۆپ خەۋىرى يوقلىغىنى بىلدۈرگەن. ئىمرانخان بۇ سۆزنى ب د ت، ئامېرىكا باشچىلىقىدىكى غەرب دۆلەتلىرى ۋە خەلقئارا كىشىلىك ھوقۇق تەشكىلاتلىرى خىتاينىڭ بىر مىليوندىن ئارتۇق ئۇيغۇرنى يىغىۋېلىش لاگېرلىرىغا قاماپ، ئۇلارنى مەجبۇرىي ئەمگەككە سېلىۋاتقانلىقى، ئۇلارنى دىنىي ئېتىقادى، مەدەنىيىتى، ۋە تىلىدىن ۋاز كېچىشكە مەجبۇرلاۋاتقانلىقى، لېكىن ئىسلام دۆلەتلىرىنىڭ بۇنىڭغا سۈكۈت قىلىۋاتقانلىقى ئىلگىرى سۈرۈلۈۋاتقان بىر مەزگىلدە قىلغان.&lt;br /&gt;&lt;br /&gt;ت ر ت مۇخبىرىنىڭ «تۈركىيە ھۆكۈمىتى ئۇيغۇر رايونىدىكى كىشىلىك ھوقۇق دەپسەندىچىلىكىگە كۆز يۇماقتا» دەپ تەنقىدكە ئۇچراۋاتقان بىر ۋاقىتتا پاكىستان باش مىنىستىرىدىن بۇ سوئالنى سورىشى دىققەت قوزغىدى. ئىمرانخاننىڭ ت ر ت مۇخبىرىغا بىلدۈرۈشىچە، خىتاي پاكىستان بىلەن نۇرغۇن ساھەلەردە ھەمكارلىق ئېلىپ بېرىۋاتقان بولسىمۇ، لېكىن خىتاي بۇ ھەمكارلىق تۈرلىرىنىڭ تەپسىلاتىنى ئېلان قىلىشىنى خالىمايدىكەن. &lt;br /&gt;&lt;br /&gt;پاكىستان «ئالاھىدە مۇنبىرى» گېزىتى «ۋاشىنگتون پوچتىسى گېزىتى» نىڭ خەۋىرىنى نەقىل كەلتۈرۈپ، نۆۋەتتە 20 ياش بىلەن 79 ياش ئارىلىقىدىكى بىر مىليون 100 دەك ئۇيغۇرنىڭ يىغىۋېلىش لاگېرلىرىدا تۇتۇپ تۇرۇلۇۋاتقانلىقى، بۇ ئۇيغۇر نوپۇسىنىڭ ئون بىر يېرىم پىرسەنتىنى تەشكىل قىلىدىغانلىقىنى بىلدۈرگەن.&lt;/p&gt;
            
		    
		</content:encoded>

   </item>
 
 
 
   
    <item>
        <title>بېيجىڭدا ئۆتكۈزۈلگەن ئامېرىكا-خىتاي سودا سۆھبىتى «نورمال ئۆتكەن»</title>
        <guid isPermaLink="true">https://www.rfa.org/uyghur/qisqa_xewer/amerika-xitay-soda-01092019170909.html</guid>
        <description>7-يانۋار بېيجىڭدا باشلانغان ئامېرىكا-خىتاي سودا سۆھبىتى چارشەنبە كۈنى ئاخىرلاشتى. سۆھبەتنىڭ 2 كۈن ئۆتكۈزۈلۈشى پىلانلانغان بولسىمۇ، لېكىن سۆھبەت پىلاندىن ئۇزۇن داۋاملاشقان. </description>
        
	        <author>مۇخبىرىمىز ئەركىن</author>
        
        <pubDate>Wed, 09 Jan 2019 20:20:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;7-يانۋار بېيجىڭدا باشلانغان ئامېرىكا-خىتاي سودا سۆھبىتى چارشەنبە كۈنى ئاخىرلاشتى. سۆھبەتنىڭ 2 كۈن ئۆتكۈزۈلۈشى پىلانلانغان بولسىمۇ، لېكىن سۆھبەت پىلاندىن ئۇزۇن داۋاملاشقان. &lt;br /&gt;&lt;br /&gt;رويتېرس ئاگېنتلىقىنىڭ خەۋەر قىلىشىچە، تەرەپلەر سۆھبەتنىڭ تەپسىلاتى پات ئارىدا ئېلان قىلىنىدىغانلىقىنى بىلدۈرگەن. ئامېرىكا ئەمەلدارلىرى سۆھبەتنىڭ «نورمال ئۆتكەنلىكى» نى بىلدۈرسىمۇ، لېكىن دۇنيانىڭ دىققىتى سۆھبەتنىڭ قانداق نەتىجە بىلەن ئاخىرلاشقانلىقىغا تىكىلمەكتە. &lt;br /&gt;&lt;br /&gt;ئامېرىكا سودا سۆھبەت ئۆمىكى ئۆتكەن دۈشەنبە كۈنى بېيجىڭغا يېتىپ بېرىپ، خىتاي بىلەن 2 كۈنلۈك سۆھبەتنى باشلىغان. ئامېرىكا پرېزىدېنتى دونالد ترامپ بىلەن خىتاي رەئىسى شى جىنپىڭ ئۆتكەن يىلى 1‏-دېكابىر كۈنى ئارگېنتىنادا ئۇچرىشىپ، سودا ئۇرۇشىنىڭ 90 كۈن توختىتىلغانلىقىنى ئېلان قىلغان ئىدى. دۈشەنبە كۈنى بېيجىڭدا باشلانغان سۆھبەت ئىككى تەرەپنىڭ سودا ئۇرۇشى توختىغاندىن بېرى ئۆتكۈزگەن تۇنجى سۆھبىتى بولۇپ ھېسابلىنىدۇ.&lt;br /&gt;&lt;br /&gt;روتېرسنىڭ خەۋىرىدە قەيت قىلىشىچە، ئەسلى سۆھبەت 2 كۈنلۈك پىلانلانغان بولسىمۇ، لېكىن 3 كۈنگە سوزۇلغان. ئامېرىكا سۆھبەت ئۆمىكىنىڭ ئەزاسى، سودا ۋە تاشقى يېزا-ئىگىلىك ئىشلىرىغا مەسئۇل ياردەمچى تاشقى ئىشلار مىنىستىرى تەد مىككىنېي مۇخبىرلارغا «سۆھبەتنىڭ نورمال ئۆتكەنلىكى»، خىتاي سەپىرىنىڭ «بىز ئۈچۈن ياخشى بولغانلىقى» نى بىلدۈرگەن.&lt;br /&gt;&lt;br /&gt;پرېزىدېنت ترامپ سەيشەنبە كۈنى تۋېتتىردا ئېلان قىلغان بايانىدا سۆھبەتنى «ناھايىتى ياخشى ئۆتۈۋاتىدۇ» دېگەن ئىدى. لېكىن خىتاي تاشقى ئىشلار مىنىستىرلىقىنىڭ باياناتچىسى لۇ كاڭ چارشەنبە كۈنى سۆھبەتنىڭ ئاخىرلاشقانلىقىنى دەلىللىگەن، لېكىن سۆھبەتنىڭ نەتىجىسى ھەققىدە پىكىر بايان قىلىشنى رەت قىلىپ، ئۇنىڭ نەتىجىسىنىڭ پات ئارىدا ئېلان قىلىنىدىغانلىقىنى بىلدۈرگەن. رويتېرسنىڭ خەۋىرىدە تەكىتلىنىشىچە، خىتاي تاشقى ئىشلار مىنىستىرلىقىنىڭ باياناتچىسى لۇ كاڭ «ئەگەر ئۇ نەتىجىلىك ئاخىرلاشسا، بۇ ئامېرىكا ۋە خىتاي ئۈچۈن پايدىلىق بولۇپلا قالماي، دۇنيا ئىقتىسادى ئۈچۈنمۇ پايدىلىق خەۋەر بولىدۇ» دېگەن.&lt;br /&gt;&lt;br /&gt;پرېزىدېنت ترامپ ئۆتكەن يىلى دېكابىردا شى جىنپىڭ بىلەن كۆرۈشكەندە خىتاينىڭ 90 كۈن ئىچىدە ئامېرىكا بىلەن سۆھبەت ئۆتكۈزۈپ، خىتاينىڭ ئىقتىسادى قۇرۇلمىسىدىكى ئادالەتسىز رىقابەتكە سەۋەب بولۇۋاتقان بەزى ھالقىلارنى ئىسلاھ قىلىش، ئامېرىكا شىركەتلىرىنى تېخنىكا ئۆتكۈزۈپ بېرىشكە مەجبۇرلىماسلىق قاتارلىق مەسىلىلەردە كېلىشىم ھاسىل قىلىشىنى تەلەپ قىلغان. پرېزىدېنت ترامپ ئەگەر بۇ 90 كۈن ئىچىدە كېلىشىم ھاسىل قىلىنمىسا، خىتاي ئېكسپورت مەھسۇلاتلىرىغا قويۇلىدىغان 10 پىرسەنت باجنى 25 پىرسەنتكە چىقىرىدىغانلىقنى بىلدۈرگەن ئىدى.&lt;/p&gt;
            
		    
		</content:encoded>

   </item>
 
 
 
   
    <item>
        <title>«زىمىستان» تورى: «لاگېردىكى مۇسۇلمان تۇتقۇنلار ھەقسىز مەجبۇرىي ئەمگەككە سېلىنماقتا»</title>
        <guid isPermaLink="true">https://www.rfa.org/uyghur/qisqa_xewer/zimistan-tori-01092019170955.html</guid>
        <description>ئىتالىيەدىكى «زىمىستان» ناملىق كىشىلىك ھوقۇق ۋە دىنىي ئەركىنلىك تورى 9‏-يانۋار دوكلات ئېلان قىلىپ، ئۇلار ئېرىشكەن ھەر خىل دەلىللەر خىتاينىڭ «قايتا تەربىيەلەش» لاگېرلىرىدىكى مۇسۇلمان تۇتقۇنلارنى ھەقسىز مەجبۇرىي ئەمگەككە سېلىنىۋاتقانلىقىنى ئاشكارىلاپ بېرىۋاتقانلىقىنى بىلدۈردى.</description>
        
	        <author>مۇخبىرىمىز ئەركىن</author>
        
        <pubDate>Wed, 09 Jan 2019 20:15:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;ئىتالىيەدىكى «زىمىستان» ناملىق كىشىلىك ھوقۇق ۋە دىنىي ئەركىنلىك تورى 9‏-يانۋار دوكلات ئېلان قىلىپ، ئۇلار ئېرىشكەن ھەر خىل دەلىللەر خىتاينىڭ «قايتا تەربىيەلەش» لاگېرلىرىدىكى مۇسۇلمان تۇتقۇنلارنى ھەقسىز مەجبۇرىي ئەمگەككە سېلىنىۋاتقانلىقىنى ئاشكارىلاپ بېرىۋاتقانلىقىنى بىلدۈردى.&lt;br /&gt;&lt;br /&gt;دوكلاتتا قەيت قىلىشىچە، خىتاينىڭ «ئەمگەك بىلەن تەربىيەلەش» تۈزۈمى بۇنىڭدىن 5 يىل بۇرۇن بىكار قىلىنغان بولسىمۇ، لېكىن ئۇيغۇر رايونى بۇ تۈزۈمنى ئەسلىگە كەلتۈرۈپ، ئۇنىڭدىن زور پايدىغا ئېرىشمەكتە ئىكەن. «زىمىستان» تورىنىڭ مۇخبىرلىرى ئائىلە ئەزالىرى تۇتقۇن قىلىنىپ لاگېرغا قامالغان ۋە ھازىر زاۋۇت-كارخانىلاردا مەجبۇرىي ئەمگەككە سېلىنىۋاتقان بەزى ئۇيغۇر ئائىلىلىرىنى زىيارەت قىلغان.&lt;br /&gt;&lt;br /&gt;«زىمىستان» تورىنىڭ مەزكۇر دوكلاتى خىتاي ھۆكۈمىتى ئۆتكەن ھەپتە بىر قىسىم چەتئەللىك مۇخبىرلارنى تەشكىللەپ، قەشقەر، خوتەن شەھىرى ۋە قاراقاش ناھىيەسىدىكى 3 «كەسپىي تېخنىكا تەربىيەلەش مەركىزى» نى زىيارەت قىلدۇرۇپ، بۇ كىشىلەرنىڭ «رادىكاللىققا قارشى تەلىم ئېلىۋاتقانلىقى» ۋە «كەسپىي ماھارەت ئۆگىنىۋاتقانلىقى» نى ئىلگىرى سۈرگەن مەزگىلدە ئېلان قىلىندى. بۇنىڭ ئالدىدا ئامېرىكىنىڭ «نيۇ-يورك ۋاقتى گېزىتى» ئەنگلىيەنىڭ «مالىيە ۋاقتى گېزىتى» قاتارلىق نوپۇزلۇق تاراتقۇلىرى خوتەندە تۇتقۇنلار مەجبۇرىي ئەمگەككە سېلىنىۋاتقان بىر خىتاي كىيىم-كېچەك كارخانىسىنى پاش قىلغان ئىدى. «تەيدا» ناملىق بۇ كارخانىدىن تەنتەربىيە كىيىملىرىنى ئىمپورت قىلغان بىر ئامېرىكا شىركىتى قاتتىق تەنقىدكە ئۇچراپ، نۇرغۇن ئۇنىۋېرسىتېتلار بۇ شىركەتنىڭ تەنتەربىيە كىيىملىرىنى سېتىشنى بايقۇت قىلغان ئىدى.&lt;br /&gt;&lt;br /&gt;«زىمىستان» تورىنىڭ دوكلاتىدا بايان قىلىنىشىچە، مەلىكە ئىسىملىك بىر چۆچەكلىك ئايال يولدىشىنىڭ تۇتقۇن قىلىنىپ، 6 ئاي لاگېرغا قامالغانلىقى، ئاندىن 5 يىللىق قاماق جازاسى بېرىلىپ، لاگېردا ناۋايلىققا سېلىنىۋاتقانلىقى، قالغان تۇتقۇنلارنىڭ پايپاق زاۋۇتىدا ھەقسىز ئىشقا سېلىنىۋاتقانلىقىنى بىلدۈرگەن. ئۇ «زىمىستان» تورىغا بەرگەن ئۇچۇرىدا لاگېرنىڭ شارائىتىنىڭ ئىنتايىن ناچارلىقى، 46 كۋادرات مېتىرلىق بىر كامىرىدا 17-18 ئادەم ياتىدىغانلىقىنى، يولدىشىنىڭ ھەقسىز ئىشلىگەندىن سىرت ھۆكۈمەتنىڭ سىياسىتى ۋە قائىدە-تۈزۈملىرىنى ئۆگىنىشى تەلەپ قىلىنىدىغانلىقىنى ئىلگىرى سۈرگەن. ئۇنىڭ بىلدۈرۈشىچە، دائىرىلەر تۇتقۇنلارنىڭ ئائىلە تاۋابىئاتلىرىنى ئاگاھلاندۇرۇپ، «ئەگەر ئۇلار ھۆكۈمەتنىڭ خىزمىتىنى قوللىمىسا ۋە ھۆكۈمەتكە پايدىسىز گەپلەرنى قىلسا، ئۇلارنىڭ (لاگېردىكى) ئائىلە ئەزالىرىنىڭ ئۆگىنىش ۋاقتىنىڭ ئۇزارتىلىدىغانلىقى» نى تەكىتلىگەن. «زىمىستان» تورىنىڭ دوكلاتىدا كۆرسىتىلىشىچە، «تۇتقۇنلارنى ئۇزۇن مەزگىل ھەقسىز ئەمگەككە سېلىشتەك بۇ خىل سىستېما ئۇيغۇر رايونىنىڭ ھەممە جايلىرىغا كېڭەيمەكتە،» ئىكەن. &lt;br /&gt;&lt;br /&gt;&lt;/p&gt;
            
		    
		</content:encoded>

   </item>
 
 
 
   
    <item>
        <title>«ۋاشىنگتون پوچتىسى» گېزىتى مۇسۇلمان دۆلەتلىرىنىڭ ئۇيغۇر مەسىلىسىگە سۈكۈت قىلىشىنى تەنقىد قىلدى</title>
        <guid isPermaLink="true">https://www.rfa.org/uyghur/qisqa_xewer/islamda-uyghur-mesilisi-01092019171106.html</guid>
        <description>ئامېرىكىنىڭ نوپۇزلۇق گېزىتلىرىنىڭ بىرى بولغان «ۋاشىنگتون پوچتىسى» گېزىتىدە 9‏-يانۋار كۈنى ئۇيغۇرلار ھەققىدە يەنە ماقالە ئېلان قىلىنىپ، خىتايدا 2 مىليوندەك ئۇيغۇر، قازاق ۋە باشقا مۇسۇلمان مىللەتلەر لاگېرلارغا قامالغان بولسىمۇ، لېكىن مۇسۇلمان دۆلەتلىرىنىڭ سۈكۈت قىلىۋاتقانلىقى تەنقىد قىلىندى.</description>
        
	        <author>مۇخبىرىمىز ئەركىن</author>
        
        <pubDate>Wed, 09 Jan 2019 20:10:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;ئامېرىكىنىڭ نوپۇزلۇق گېزىتلىرىنىڭ بىرى بولغان «ۋاشىنگتون پوچتىسى» گېزىتىدە 9‏-يانۋار كۈنى ئۇيغۇرلار ھەققىدە يەنە ماقالە ئېلان قىلىنىپ، خىتايدا 2 مىليوندەك ئۇيغۇر، قازاق ۋە باشقا مۇسۇلمان مىللەتلەر لاگېرلارغا قامالغان بولسىمۇ، لېكىن مۇسۇلمان دۆلەتلىرىنىڭ سۈكۈت قىلىۋاتقانلىقى تەنقىد قىلىندى.&lt;br /&gt;&lt;br /&gt;ماقالىدە قەيت قىلىشىچە، چەتئەل تاراتقۇلىرى خىتاينىڭ مۇسۇلمان تۈركىي خەلق-ئۇيغۇرلارنىڭ نوپۇسىنىڭ 10 دەن بىر قىسمىنى سىم توسۇقلار بىلەن قورشالغان لاگېر ۋە كارخانىلارغا قامىغانلىقىنى ئاشكارىلاشقا مۇۋەپپەق بولغان. «خىتاينىڭ مۇسۇلمان گۇلاگلىرى مەسىلىسىدىكى سۈكۈت» سەرلەۋھىلىك بۇ ماقالىنى «ۋاشىنگتون پوچتىسى» گېزىتىنىڭ ئوبزورچىسى ئاشان تارۇر قەلەمگە ئالغان. ئۇ ماقالىسىدە رويتېرسنىڭ خەۋىرىنى نەقىل كەلتۈرۈپ، خىتاي دائىرىلىرىنىڭ ئۆتكەن ھەپتە بىر قىسىم چەتئەل مۇخبىرلارنى ئۇيغۇر رايونىدىكى بەزى «كەسپىي تەربىيەلەش» ئورۇنلىرىنى زىيارەت قىلىشقا تەشكىللىگەنلىكىنى تىلغا ئالغان. ئۇ ماقالىسىدە يەنە بۇ يەردىكى تۇتقۇنلارنىڭ پەقەت خىتاي تىلى، ئاشقۇنلۇقنى تۈگىتىش ۋە قانۇن تونۇشى مەلۇم سەۋىيەگە يەتكەندىلا قويۇپ بېرىدىغانلىقىنى بىلدۈرۈپ، «بۇ ئەسلىھەلەر بېيجىڭنىڭ ئاز سانلىق مىللەتلەرگە قارىتا قۇرغان، ئۇلارنى ئۆزلىرىنىڭ ئانا تىلى ۋە دىنىي ئېتىقادىدىن ۋاز كېچىشكە مەجبۇرلايدىغان كونترول ئاپپاراتىنىڭ پارچىسى» ئىكەنلىكىنى تەكىتلىگەن.&lt;br /&gt;&lt;br /&gt;ئۇنىڭ ئىلگىرى سۈرۈشىچە، ئامېرىكا ۋە ياۋروپا ئەمەلدارلىرى خىتاينىڭ قىلمىشىنى تەنقىد قىلغان بولسىمۇ، مۇتلەق كۆپ قىسىم مۇسۇلمان دۆلەتلىرىنىڭ سۈكۈت قىلىشى ھەممىدىن بەك ئېچىنىشلىق ئىكەن. ئۇ، تۈركىيە، سەئۇدى ئەرەبىستان، ئىران، پاكىستاننى ئۆز ئىچىگە ئالغان بۇ دۆلەتلەر پەلەستىن، كەشمىر، روھىنگا مەسىلىلىرىدە نارازىلىق بىلدۈرۈشكە ئالدىرىسىمۇ، لېكىن ئۇلارنىڭ ئۇيغۇرلارنى قوغداشقا ئېرەنسىزلىك قىلىپ، بەكمۇ چاندۇرغانلىقىنى بىلدۈرگەن. ئىشان تارۇرنىڭ قارىشىچە، ئۇلارنىڭ ئىچىدىكى ئەڭ ئېھتىياتچان دۆلەت باشلىقى تۈركىيە پرېزىدېنتى ئەردوغان ئىكەن. ماقالىدە پرېزىدېنت ئەردوغاننىڭ بۇنىڭدىن 10 يىل ئاۋۋال خىتاينى ئۇيغۇرلارغا «ئىرقىي قىرغىنچىلىقى» ئېلىپ بېرىش بىلەن ئەيىبلىگەنلىكى، لېكىن ئەمدىلىكتە ئۇنىڭ چەتئەل كۈچلىرىنى تەنقىدلەپ، «خىتاي ئاخبارات ئىغۋالىرىنىڭ قۇربانىغا ئايلاندى» دەۋاتقانلىقىنى تەكىتلىگەن.&lt;br /&gt;&lt;br /&gt;ئۇنىڭ ئىلگىرى سۈرۈشىچە، بەزى كۆزەتكۈچىلەر مۇسۇلمان دۆلەتلىرىنىڭ خىتايغا ئىجابىي قاراشتا بولۇشىدا ئىسلام دۇنياسىدىكى ئىستىبداتلىقنىڭ مەلۇم رولى بار ئىكەن. مەزكۇر ماقالە «ۋاشىنگتون پوچتىسى» گېزىتىدە بۇ ھەپتە ئىچىدە ئېلان قىلىنغان ئۇيغۇرلار ھەققىدىكى 2-ماقالىدۇر. مەزكۇر گېزىت 8‏-يانۋار كۈنى تەھرىرات ماقالىسى ئېلان قىلىپ، ئامېرىكا دۆلەت مەجلىسىنىڭ «ئۇيغۇر كىشىلىك ھوقۇق قانۇن لايىھىسى» نى تېزرەك ماقۇللىشىنى تەلەپ قىلغان ئىدى.&lt;/p&gt;
            
		    
		</content:encoded>

   </item>
 
 
 
   
    <item>
        <title>لاگېرغا تاشلانغان چەتئەل پۇقراسى: گۈلباھار جېلىلوۋا لاگېردا كۆرگەن قارا كۈنلەر (3)</title>
        <guid isPermaLink="true">https://www.rfa.org/uyghur/xewerler/siyaset/gulbahar-jelilowa-01092019175908.html</guid>
        <description>قازاقىستانلىق ئۇيغۇر گۈلباھار جېلىلوۋا سولانغان لاگېردىكى كامىرىدا 14 ۋە 17 ياشلىق قۇرامىغا يەتمىگەن ياش قىزلارمۇ ياتقان.</description>
        
	        <author>مۇخبىرىمىز گۈلچېھرە</author>
        
        <pubDate>Wed, 09 Jan 2019 19:30:00 +0000</pubDate>
        
            <enclosure type="audio/mpeg" url="https://www.rfa.org/uyghur/xewerler/siyaset/gulbahar-jelilowa-01092019175908.html/u0109-pmg.mp3" length="1017984"/>
        

        
            <media:content type="image/png" url="https://www.rfa.org/uyghur/xewerler/siyaset/gulbahar-jelilowa-01092019175908.html/gulbahar-jelilova-guwahliq.jpg">
              <media:description type="html">قازاقىستانلىق ئۇيغۇر گۈلباھار جېلىلوۋا جازا لاگېرىدا كۆرگەنلىرى توغرىلىق گۇۋاھلىق بەرمەكتە. </media:description>
                <media:credit role="author" scheme="urn:ebu">Social Media</media:credit>
            </media:content>
        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;قازاقىستانلىق ئۇيغۇر گۈلباھار جېلىلوۋا سولانغان لاگېردىكى كامىرىدا 14 ۋە 17 ياشلىق قۇرامىغا يەتمىگەن ياش قىزلارمۇ ياتقان.&lt;br /&gt;&lt;br /&gt;ئۇيغۇر دىيارىدىكى خىتاينىڭ جازا لاگېرىدىن تىرىك چىقالىغان ساناقلىق شاھىتلارنىڭ بىرى بولغان قازاقىستانلىق ئۇيغۇر ئايال گۈلباھار جېلىلوۋانىڭ سۆزلەپ بېرىشىچە، ئۇ خىتاي دائىرىلىرى تەرىپىدىن تۇتقۇن قىلىنىپ ئۈرۈمچى 3-تۈرمىسىدە ئۆتكۈزگەن 15 ئايلىق كامېر ھاياتىدا ئىنسان تەسەۋۋۇرىغا سىغمايدىغان خورلۇقلارنى باشتىن كۆچۈرگەن. ئۇنىڭ مەھكۇملۇق ھاياتىدا ئۈرۈمچىدىكى 3-تۈرمىدە ئۆتكۈزگەن ۋاقتى بىر قەدەر ئۇزۇن، تارتقان ئازابلىرى تولىمۇ ئېچىنىشلىق بولغان. &lt;br /&gt;&lt;br /&gt;ئۈرۈمچىدىكى-3 تۈرمە ئەسلى ئەر جىنايەتچىلەرنى قامايدىغان تۈرمە بولۇپ، تۇتقۇن قىلىنغان ئۇيغۇرلارنىڭ كۆپلۈكىدىن بولسا كېرەك، دائىرىلەر بۇ تۈرمىنى ئاياللارنى قامايدىغان لاگېر ئورنىدىمۇ ئىشلەتكەن. گۈلباھارنىڭ تەسۋىرلەپ بېرىشىچە، ئۇ ئېگىزلىكى 6 مېتىر، كەڭلىكى 3 مېتىر، ئۇزۇنلۇقى 7 مېتىرچە كېلىدىغان، ھەممە يېرى سېمونت ۋە تۆمۈردىن ياسالغان بۇ زۇلمەتلىك كامېرىدا 40 تىن ئارتۇق ئۆزىگە ئوخشاش بىگۇناھ ئۇيغۇر ئاياللار بىلەن ياتقان. ئۇلارنىڭ چوڭىنىڭ يېشى 80 گە تاقاشقان بولسا، كىچىكلىرى ئارىسىدا ھەتتا 14 ياش ۋە 17 ياشتىكى ئوقۇغۇچى قىزلارمۇ بار ئىكەن. ئۇلار تۈرلۈك گۇمانلار بىلەن قارا قويۇق قامالغانلار بولۇپ، تېخى بالا بولۇشىغا قارىماي قاتتىق سوراق ۋە ئېغىر زۇلۇملارغا ئۇچرايدىكەن. بۇنداق چاغلاردا بالىسىنىڭ يېشىدىكى بۇ قىزلارنىڭ تارتقان ئازابلىرىغا چىدىمىغان گۈلباھار «قىينىساڭلارمۇ مېنى قىيناڭلار، بۇ بالىلارنى قويۇپ بېرىڭلار. . .» دەپ گۇندىپايلارغا يېلىنغان چاغلىرىمۇ بولغان ئىكەن.&lt;br /&gt;&lt;br /&gt;ھازىرغىچە زۇلمەتلىك جازا لاگېرىدىن قۇتۇلۇپ چىقالىغانلار ساناقلىق. ھازىرغىچە رادىيومىزغا ئۇيغۇر دىيارىدىكى لاگېرلارنىڭ ئىچكى يۈزى ھەققىدە گۇۋاھلىق بەرگەن ئۆمەر بەكئالى ۋە مېھرىگۈل تۇرسۇنلار ئۆزلىرى ياتقان لاگېرلارنىڭ شارائىتلىرى ھەققىدە تەپسىلىي ئۇچۇر بەرگەن ئىدى. ئۇلار يەنە خىتاينىڭ تۇتقۇندىكىلەرگە نامەلۇم بىر دۇغ سۇ ئىچكۇزگەنلىكى ھەققىدە مۇھىم ئۇچۇر بەرگەن ئىدى. 15 ئاي خىتايدىكى جازا لاگېرىدا يېتىپ چىققان گۈلباھارمۇ دائىرىلىرىنىڭ تۇتقۇندىكىلەرگە قەرەللىك ھالدا شۇ خىل دۇغ سۇنى ئىچكۈزگەنلىكىنى ۋە بۇ سەۋەبلىك تۇتقۇندىكى ئاياللارنىڭ نورمال ھېيىزىنىڭ كېسىلگەنلىكى، ھەتتا ياش قىزلارنىڭمۇ شۇنداق بولغانلىقىنى بىلدۈردى.&lt;br /&gt;&lt;br /&gt;گۈلباھار خانىم يەنە ئۆزى ياتقان كامېردا بەزىلەر سوراققا ئېلىپ چىقىپ كېتىلگەندىن كېيىن كاللىسىدىن ئاداشقان ھالدا كىرگەنلىكىگە، ئېغىر كېسەل بولۇشىغا قارىماي تۇتقۇنلارنىڭ ھېچقانداق داۋالىنىش پۇرسىتىگە ئېرىشەلمىگەنلىكىگە شاھىت بولغانلىقىنى ئاڭلاتتى. &lt;br /&gt;&lt;br /&gt;گۈلباھارنىڭ سۆزلەپ بېرىشىچە، ئۇ قامالغان 15 ئاي جەريانىدا 2-ۋە 3-تۈرمىلەردە ياتقاندىن سىرت، يەنە تۈرمىنىڭ مەركىزىگە جايلاشقان دوختۇرخانىسىغا 3 قېتىم ئاپىرىلىپ، ئىلگىرى-ئاخىر 2 ئايغا يېقىن ۋاقىتنى شۇ يەردە ئۆتكۈزگەن ئىكەن. ئۇ بۇ جەرياندا دوختۇرخانىدا بەزى كېسەل تۇتقۇنلارنى «ئۇخلىتىش» قا ئېلىپ چىقىپ كېتىلىپ، ئۇلارنىڭ ئىككىنچى قايتىپ كىرمىگەنلىكىگە شاھىت بولغان.&lt;/p&gt;
            
		    
		</content:encoded>

   </item>
 
 
 
   
    <item>
        <title>لاگېرلارغا قامالغان ئىككى مىڭ قازاق مەھبۇسنىڭ قويۇپ بېرىلىدىغانلىقى غۇلغۇلا قوزغىماقتا</title>
        <guid isPermaLink="true">https://www.rfa.org/uyghur/xewerler/mulahize/uyghurda-qazaq-01092019181527.html</guid>
        <description>خىتاي ھۆكۈمىتىنىڭ لاگېرلارغا قامالغان ئىككى مىڭ قازاق تۇتقۇننى قويۇپ بېرىشكە ماقۇل بولغانلىقى چاقماق تېزلىكىدە تارقالدى.</description>
        
	        <author>مۇخبىرىمىز ئەزىز</author>
        
        <pubDate>Wed, 09 Jan 2019 19:25:00 +0000</pubDate>
        
            <enclosure type="audio/mpeg" url="https://www.rfa.org/uyghur/xewerler/mulahize/uyghurda-qazaq-01092019181527.html/u0109-pmq.mp3" length="1251456"/>
        

        
            <media:content type="image/png" url="https://www.rfa.org/uyghur/xewerler/mulahize/uyghurda-qazaq-01092019181527.html/lager-qazaqistan-puqraliri.jpg">
              <media:description type="html">ئۇيغۇر رايونىدا لاگېرغا سولانغان قازاقىستان پۇقرالىرىنىڭ ئائىلە- تاۋابىئاتلىرى ئۇلارنىڭ سۈرەتلىرىنى كۆتۈرۈپ، قازاقىستان تاشقى ئىشلار مىنىستىرلىقىغا ئەرز قىلماقتا. 2018-يىلى 7-دېكابىر، ئالمۇتا.</media:description>
                <media:credit role="author" scheme="urn:ebu">AP</media:credit>
            </media:content>
        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;ئۇيغۇرلار دىيارىدىكى لاگېرلار مەسىلىسى خەلقئارانىڭ دىققىتىنى قوزغاشقا باشلىغاندىن بۇيان چەتئەل پۇقرالىقىدىكى بىر قىسىم كىشىلەرنىڭ مۇشۇ خىل لاگېرلارغا قامىلىشى ھەمدە قىيناققا دۇچار بولۇشى ھەققىدە كۆپلىگەن مىساللار مەلۇم بولدى. بۇنىڭغا ئۇلاپلا بىر قىسىم چەتئەل ھۆكۈمەتلىرى، بولۇپمۇ قازاقىستان ھۆكۈمىتى خىتاي ھۆكۈمىتى بىلەن كۆپ قېتىملاپ سۆھبەتلەردە بولدى. 9-يانۋار كۈنى خىتاي ھۆكۈمىتىنىڭ لاگېرلارغا قامالغان ئىككى مىڭ قازاق تۇتقۇننى قويۇپ بېرىشكە ماقۇل بولغانلىقى لاگېرلار ھەققىدىكى ئەڭ يېڭى خەۋەر سۈپىتىدە دۇنيادىكى ھەرقايسى ئاخبارات ۋاسىتىلىرى ئارقىلىق چاقماق تېزلىكىدە تارقالدى.&lt;br /&gt;&lt;br /&gt;بىرلەشمە ئاگېنتلىقنىڭ 9-يانۋار ئالمۇتا شەھىرىدىن بەرگەن خەۋىرىدە ئېيتىلىشىچە، قازاقىستان تاشقى ئىشلار مىنىستىرلىقى خىتاي ھۆكۈمىتىنىڭ لاگېرلاردىكى قازاق مەھبۇسلاردىن ئىككى مىڭ كىشىنى قويۇپ بېرىشكە ماقۇل بولغانلىقىنى ئېيتقان. قازاقىستان تاشقى ئىشلار مىنىستىرلىقىنىڭ ئاخبارات ئىشخانىسى بۇ ھەقتىكى سوئاللارغا جاۋاب بېرىپ «بۇ ئىككى مىڭ كىشى قويۇپ بېرىلگەندىن كېيىن ئۇلارنىڭ خىتاي ۋەتەنداشلىقى بىكار قىلىنىپ، قازاقىستان ۋەتەنداشلىقى ئىلتىماس قىلىشىغا يول قويۇلىدۇ» دېگەن. ئەمما بۇ كىشىلەرنىڭ نېمە ئۈچۈن قويۇپ بېرىلىدىغانلىقى، شۇنىڭدەك ئۇلارنىڭ پۈتۈنلەي قازاقلار ياكى ئۇيغۇرلارنىمۇ ئۆز ئىچىگە ئالىدىغانلىقى ئېيتىلمىغان. &lt;br /&gt;&lt;br /&gt;ھازىر قازاقىستاندا ياشاۋاتقان ئۇيغۇر ياشلىرىدىن سەدىردىن ئەپەندى بۇ خەۋەردىن تولىمۇ سۆيۈنگەن ھەم دىلى غەش بولغان كىشىلەرنىڭ بىرى. قازاقىستاندا تۇغۇلۇپ ئۆسكەن سەدىردىن مىسىردا ئوقۇش جەريانىدا ئاتۇش شەھىرىدىن قاھىرەگە ئوقۇشقا كەلگەن مۇيەسسەر بىلەن تونۇشقان. 2007-يىلى ئۇلار توي قىلغاندىن كېيىن قازاقىستاندا بەختلىك ئائىلە بەرپا قىلىپ ئۈچ پەرزەنتكە ئاتا-ئانا بولغان ئون يىل جەريانىدا مۇيەسسەر كۆپ قېتىم قازاقىستان پۇقرالىقىغا ئىلتىماس سۇنغان. ئەمما مۇيەسسەرنىڭ ئۇيغۇر بولۇشى سەۋەبلىك ئۇنىڭغا قازاقىستان ۋەتەنداشلىقى بېرىلمىگەن. 2016-يىلى مۇيەسسەر ئۈرۈمچىدە ئۆزىنىڭ خىتاي پاسپورتىنى يەڭگۈشلەپ قايتىپ كەلگەندىن كېيىن خىتاي ساقچىلىرىنىڭ «داداڭ بىزنىڭ قولىمىزدا. تېزدىن قايتىپ كەلمىسەڭ ئاقىۋەتكە ئۆزۈڭ مەسئۇل بول» دېگەن تەھدىتى بىلەن ئۈرۈمچىگە قايتقان. ئەمما شۇنىڭدىن كېيىن لاگېرغا ئېلىپ كېتىلگەنچە ھازىرغىچە ھېچقانداق خەۋىرى بولمىغان.&lt;br /&gt;&lt;br /&gt;سەدرىدىن ئەپەندى خىتاي ھۆكۈمىتىنىڭ ئىككى مىڭ قازاق مەھبۇسنى قازاقىستانغا يولغا سېلىپ قويۇش ھەققىدىكى ۋەدىسى ھەققىدە سۆز بولغاندا ئۆزىنىڭ بۇ كىشىلەرنىڭ پۈتۈنلەي قازاقىستان پۇقراسى ياكى ئولتۇرۇم رۇخسىتى ئالغان كىشىلەر ئىكەنلىكى توغرىسىدا ئاڭلىغانلىقىنى بىلدۈردى. &lt;br /&gt;&lt;br /&gt;قازاقىستاندىكى ھۆرمەتكە سازاۋەر ئۇيغۇر جامائەت ئەربابلىرىدىن قەھرىمان غوجامبەردى ئەپەندى خىتاي-قازاقىستان ئوتتۇرىسىدىكى مۇناسىۋەتنىڭ ھەرقاچان «بىر بەلۋاغ-بىر يول قۇرۇلۇشى» دىكى مەنپەئەت مۇناسىۋەتلىرىنى دىققەتتىن ساقىت قىلمايدىغانلىقىنى بىلدۈرۈش بىلەن بىرگە «بۇنىڭ تېخىمۇ ياخشى بىر باشلىنىش بولۇپ قېلىشىنى ئۈمىد قىلىمەن» دېدى&lt;br /&gt;&lt;br /&gt;قەھرىمان غوجامبەردىنىڭ پىكرىچە، ئۆتكەن يېرىم ئەسىر مابەينىدە خىتاي ھۆكۈمىتىنىڭ «قازاقلارنى كۆتۈرۈپ ئۇيغۇرلارنى بېسىش» چارىسى ئارقىلىق ئۇيغۇرلار بىلەن قازاقلار ئوتتۇرىسىغا ئۆچمەنلىك تۇغدۇرۇش ھىيلىسى زور ئۈنۈم بەرگەن. ئۆتكەن بىرنەچچە يىلدا ئۇيغۇرلار ۋە قازاقلارنىڭ تۈركۈم-تۈركۈملەپ لاگېرلارغا قامىلىشى بىلەن بۇ خىل سۈنئىي ئۆچمەنلىكنىڭ ئورنىنى ئورتاق بىرلىك تۇيغۇلىرى ئېلىشقا باشلىغاندا خىتاي ھۆكۈمىتى بىر تۈركۈم قازاق تۇتقۇنلارنى قويۇپ بېرىش ئارقىلىق ئۇيغۇرلارنى نارازى قىلىش ھەمدە بۇ بىرلىكنى بۇزۇۋېتىشنى كۆزلىگەن بولۇشىمۇ ئېھتىمالدىن يىراق ئەمەس ئىكەن. &lt;br /&gt;&lt;br /&gt;چېخ جۇمھۇرىيىتىدىكى ئۇيغۇرشۇناس ئۆندرېي كلېمىس ئىككى مىڭ قازاق تۇتقۇننىڭ قويۇپ بېرىلىدىغانلىقى ھەققىدىكى خەۋەر تارقالغان بولسىمۇ، بۇنىڭ قايسى دەرىجىدە ئەمەلگە ئاشىدىغانلىقىغا قاراپ بېقىش لازىملىقىنى تەكىتلەيدۇ. &lt;br /&gt;&lt;br /&gt;«ئىككى مىڭ قازاق تۇتقۇننىڭ قويۇپ بېرىلىپ قازاقىستانغا يەرلەشتۈرۈلىدىغانلىقى ھەقىقەتەنمۇ بىر خۇشخەۋەر. مەن بۇنى ئۇتۇقلۇق ئەمەلگە ئاشسىكەن، دەپ ئارزۇ قىلىمەن. شەخسەن ئۆزۈم بۇ يېڭى نەتىجىنى خىتاي-قازاقىستان ھۆكۈمەتلىرى ئوتتۇرىسىدىكى مۇزاكىرىنىڭ مەلۇم دەرىجىدىكى نەتىجىسى، دەپ قارايمەن. چۈنكى شىنجاڭدا ياشايدىغان قازاقلار ئۈچۈن ئۇلارنىڭ قازاقىستان دۆلىتى بار. بۇ دۆلەت ھېچبولمىغاندا بۇ قازاقلارنىڭ گېپىنى ۋە داۋاسىنى قىلىدۇ. يەنە بىر ياقتىن بولسا خىتاي بىلەن قازاقىستان ئوتتۇرىسىدا ئېنېرگىيە، بىخەتەرلىك ۋە تاشقى سودا دېگەندەك كۆپ تەرەپلىمە مەنپەئەت مۇناسىۋىتى بار. شۇڭا ئۇلار ‹تەربىيەلەش مەركىزى› ياكى ‹يىغىۋېلىش لاگېرى› غا قامالغان قازاقلارنىڭ غېمىنى قىلدى. بۇ ئەلۋەتتە ئۇ كىشىلەر ئۈچۈن ياخشى بولدى. مۇشۇ پۇرسەتتىن پايدىلىنىپ خىتاي ھۆكۈمىتىنىڭ دۇنيادىكى تەنقىد سادالىرىغا قۇلاق سېلىشىنى، شۇنىڭدەك لاگېرلارغا قامالغان بارلىق بىگۇناھ ئۇيغۇرلارنى ۋە باشقا مىللەت تۇتقۇنلىرىنى قويۇۋېتىشىنى ئۈمىد قىلىمەن. شۇنداقلا شىنجاڭدىكى ۋە پۈتۈن خىتاي تەۋەسىدىكى زۇلۇمنى ئاياغلاشتۇرۇشىنى، شۇ ئارقىلىق ئەركىنلىك يولىغا مېڭىشىنى ئارزۇ قىلىمەن.» &lt;br /&gt;&lt;br /&gt;خىتاي ھۆكۈمىتىنىڭ مەيلى قانداق سەۋەبلەردىن بولسۇن دەسلەپكى قەدەمدە بىر تۈركۈم قازاق تۇتقۇنلارنى قويۇپ بەرمەكچى بولغانلىقى ھەققىدە پىكىر قىلغان ئامېرىكا ئۇيغۇر بىرلەشمىسىنىڭ رەئىسى ئېلشات ھەسەن بۇ ھادىسىدىن ۋەتەنسىزلىكنىڭ نەقەدەر ئېغىر قىسمەت ئىكەنلىكىنى يەنە بىر قېتىم كۆرۈۋېلىشقا بولىدىغانلىقىنى تەكىتلىدى. &lt;br /&gt;&lt;br /&gt;ئەمما ئىلشاتنىڭ پىكرىچە، بۇ جەھەتتە ئۇيغۇرلارنىڭ ئۆزىدىنمۇ يېتەرلىك سەۋەنلىكلەر ئۆتمەكتە ئىكەن. جۈملىدىن لاگېرلارغا قامالغانلارنىڭ مۇتلەق كۆپ قىسمى ئۇيغۇر بولسىمۇ بۇ ھەقتىكى زۇلۇمنى ئاڭلىتىشتا قازاقلارچىلىك بولالماسلىق، شۇنىڭدەك خېلى كۆپ ئۇيغۇرنىڭ ھېلىھەم خىتايدىن ئۈمىدىنى ئۈزەلمەسلىكنىڭ زىيىنى بەكمۇ ئېغىر بولماقتا ئىكەن. &lt;br /&gt;&lt;br /&gt;لاگېرلاردىكى ئىككى مىڭ قازاق تۇتقۇننىڭ قاچان قويۇپ بېرىلىدىغانلىقى تېخى ئېنىق ئەمەس. قازاقىستاندىكى سەدرىدىن ئەپەندى يېقىندا ھۆرلۈككە چىققۇسى بۇ تۇتقۇنلار ئارىسىدا ئايالىنىڭ بارلىقىدىن شۈبھىدە. ئەمما ئۇ تاكى ئايالى ھۆرلۈككە چىقمىغۇچە ئۆزىنىڭ ئۇنى قۇتقۇزۇش يولىدا قولىدىن كەلگەن ھەممە تىرىشچانلىقنى كۆرسىتىدىغانلىقىنى تەكىتلىگەچ قازاقىستاندىكى ئۇيغۇرلارنىڭ باشقا قازاق پۇقرالىرىغا ئوخشاش مۇئامىلىدىن بەھرىمەن بولۇشنى بەكمۇ ئارزۇ قىلىدىغانلىقىنى، ئىككى مىڭ قازاق مەھبۇسى ھۆرلۈككە چىقىش ھارپىسىدا قازاقىستان ھۆكۈمىتىگە مۇشۇنداق بىر تەلىپى بارلىقىنى بىلدۈردى.&lt;/p&gt;
            
		    
		</content:encoded>

   </item>
 
 
 
   
    <item>
        <title>12 دۆلەت دىپلوماتىنىڭ ئۇيغۇر ئېلىدىكى «ئورۇنلاشتۇرۇلغان» زىيارىتى كۆزەتكۈچىلەرنى قايىل قىلالمىدى</title>
        <guid isPermaLink="true">https://www.rfa.org/uyghur/xewerler/siyaset/lager-mesilisi-01082019172937.html</guid>
        <description>خىتاي دائىرىلىرى كىچىك كۆلەملىك بىر چەتئەل مۇخبىرلىرى گۇرۇپپىسىنى 3 «كەسپىي تېخنىكا تەربىيەلەش مەركىزى» نى زىيارەت قىلدۇرغان.</description>
        
	        <author>مۇخبىرىمىز ئىرادە</author>
        
        <pubDate>Wed, 09 Jan 2019 19:20:00 +0000</pubDate>
        
            <enclosure type="audio/mpeg" url="https://www.rfa.org/uyghur/xewerler/siyaset/lager-mesilisi-01082019172937.html/u0109-pma.mp3" length="608384"/>
        

        
            <media:content type="image/png" url="https://www.rfa.org/uyghur/xewerler/siyaset/lager-mesilisi-01082019172937.html/lager-yasalma-ussul.jpg">
              <media:description type="html">12 دۆلەت دىپلوماتىنىڭ ئۇيغۇر ئېلىدىكى «ئورۇنلاشتۇرۇلغان» زىيارىتى جەريانىدىكى «قايتا تەربىيەلەش لاگېرى» دىكى ئۇسسۇل سەنئەت پائالىيىتى. 2019-يىلى 5-يانۋار، خوتەن.</media:description>
                <media:credit role="author" scheme="urn:ebu">REUTERS</media:credit>
            </media:content>
        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;خىتاي دائىرىلىرى يېقىندا رويتېرسنى ئۆز ئىچىگە ئالغان كىچىك كۆلەملىك بىر چەتئەل مۇخبىرلىرى گۇرۇپپىسى ۋە شۇنداقلا رۇسىيە، ھىندونېزىيە، تايلاند، قازاقىستان، ھىندىستان، پاكىستان، ئافغانىستان قاتارلىق 12 دۆلەتنىڭ دىپلوماتلىرىنى تەشكىللەپ، ئۇيغۇر رايونىدىكى ئاتالمىش 3 «كەسپىي تېخنىكا تەربىيەلەش مەركىزى» نى زىيارەت قىلدۇرغان.&lt;br /&gt;&lt;br /&gt;خىتاينىڭ «يەرشارى ۋاقتى گېزىتى» ۋە «شىنجاڭ گېزىتى» قاتارلىقلار 7-يانۋار كۈنى تارقاتقان خەۋەرلىرىدە يۇقىرىدىكى بۇ زىيارەتنى «بىر قىسىم غەرب مەتبۇئاتلىرىنىڭ قايتا تەربىيە مەركەزلىرى ھەققىدىكى ئاساسسىز خەۋەرلىرى ۋە ھۇجۇملىرىغا قايتۇرۇلغان جاۋاب» دەپ كۆرسەتكەن. &lt;br /&gt;&lt;br /&gt;«شىنجاڭ گېزىتى» نىڭ بۇ ھەقتىكى خەۋىرىدىن قارىغاندا، يۇقىرىدىكى دۆلەتلەرنىڭ دىپلوماتلىرى2018-يىلى 12-ئاينىڭ 28-كۈنىدىن 30-كۈنىگىچە ئۇيغۇر رايونلۇق ھۆكۈمەتنىڭ تەكلىپىگە بىنائەن ئۈرۈمچى، قەشقەر ۋە خوتەنلەردە زىيارەتتە بولۇپ، ئۇ يەردىكى بىر قىسىم تەربىيەلەش مەركەزلىرىنى ۋە مەسچىتلەرنى زىيارەت قىلغان. خەۋەردە يەنە ئۇلارنىڭ ئىسلام دىنى ئىنستىتۇتىنى زىيارەت قىلغانلىقىمۇ تىلغا ئېلىنغان. «شىنجاڭ گېزىتى» خەۋىرىدە، يۇقىرىدىكى دىپلوماتلارنىڭ ئۇيغۇر ئېلىدىكى مىللەتلەر سىياسىتىدىن، كەسپىي تەربىيەلەش ئورۇنلىرى ئارقىلىق يارىتىلغان ئۈنۈمنى كۆرۈپ قاتتىق تەسىرلەنگەنلىكى، بۇ ئورۇنلارنىڭ شارائىتلىرىنى كۆرۈپ مەدھىيە ئوقۇغانلىقى كۈچەپ تەشۋىق قىلىنغان. &lt;br /&gt;&lt;br /&gt;ھالبۇكى، خىتاينىڭ يۇقىرىدىكى تەشۋىقاتلىرى خىتاي ۋەزىيىتىنى كۆزىتىپ كېلىۋاتقان كۆزەتكۈچىلەرنى قايىل قىلالمىدى. كىشىلىك ھوقۇقنى كۆزىتىش تەشكىلاتىنىڭ خىتاي ئىشلىرى دىرېكتورى سوفى رېچاردسون يۇقىرىدىكى زىيارەتكە ئىنكاس قايتۇرۇپ خەلقئارانىڭ خىتاي ئورۇنلاشتۇرغان يۇقىرىدىكى بۇ زىيارەتكە ئالدانماسلىقى كېرەكلىكىنى بىلدۈردى. ئۇ كىشىلىك ھوقۇقنى كۆزىتىش تەشكىلاتىنىڭ تور بېتىدە ئېلان قىلغان باياناتىدا خىتاي ھۆكۈمىتىنىڭ ئەزەلدىن خەلقئارا جەمئىيەتكە قارىتا «ئويۇن ئوينايدىغان ئادىتى بارلىقىنى ۋە يۇقىرىدىكى بۇ دىپلوماتلارنىڭ زىيارىتىنىڭ ھەرگىزمۇ بىر مۇستەقىل ۋە ئىشەنچلىك تەكشۈرۈشكە ۋەكىللىك قىلالمايدىغانلىقى» نى بايان قىلغان. ئۇ بۈگۈن بۇ ھەقتە رادىيومىزغا قىلغان سۆزىدىمۇ ئۆزىنىڭ يۇقىرىدىكى بۇ زىيارەتنى قايىل قىلارلىق دەپ قارىمايدىغانلىقىنى ئېيتتى. ئۇ سۆزىدە: «قاچان خىتاي ھۆكۈمىتى دىپلوماتلار، كىشىلىك ھوقۇق مۇتەخەسسىسلىرى ۋە تەكشۈرگۈچىلەرنىڭ رايوندا مۇستەقىل ھالدا مەسىلە بار دەپ قارالغان ئورۇنلارنى خالىغانچە زىيارەت قىلىشىغا ۋە ئۇلارنىڭ ھەرقانداق كىشى بىلەن مەخپىي ھالدا سۆھبەتلىشىشىگە، سۆھبەت قىلىنغان كىشىلەرنىڭ ھۆكۈمەتنىڭ ئۆچ ئېلىشىغا ئۇچرىمايدىغانلىقى كاپالەتكە ئىگە بولمىغۇچە ھۆكۈمەت ئورۇنلاشتۇرغان بۇنداق جەريانلار ئۇ يەردە بولۇۋاتقانلارغا بىر جاۋاب بولالمايدۇ» دېدى. &lt;br /&gt;&lt;br /&gt;خىتاي ھۆكۈمىتى ئۇيغۇر ئېلىدە يولغا قويغان «يېپىق تەربىيە لاگېرلىرى» غا ئائىت تەپسىلاتلار ئاشكارىلانغانسېرى بۇ لاگېرلارغا قارىتا مۇستەقىل تەكشۈرۈش ئېلىپ بېرىش ھەققىدىكى چاقىرىقلارمۇ كۈچەيگەن ئىدى. &lt;br /&gt;&lt;br /&gt;ئۆتكەن يىلى 10‏-ئايدا كانادا، فىرانسىيە، ئاۋسترالىيە، شىۋېتسىيە، ئەنگلىيە قاتارلىق 15 دۆلەتنىڭ خىتايدا تۇرۇشلۇق باش ئەلچىلىرى ئۇيغۇر ئاپتونوم رايونى پارتكوم سېكرېتارى چېن چۈئەنگوغا خەت يېزىپ، ئۇنىڭ بىلەن ئۇيغۇرلارنىڭ ۋەزىيىتىنى سۆزلىشىشنى تەلەپ قىلغان. بىراق بۇ قېتىمقى زىيارەتكە ئورۇنلاشتۇرۇلغانلار ئىچىدە يۇقىرىدىكى دۆلەتلەرنىڭ بىرمۇ ۋەكىلى يوق بولۇشى كۈچلۈك دىققەت قوزغايدىغان نۇقتىلارنىڭ بىرى. &lt;br /&gt;&lt;br /&gt;سوفى خانىم سۆزىدە چېن چۈئەنگو بىلەن كۆرۈشۈشنى تەلەپ قىلغان دۆلەتلەرنىڭ بۇ زىيارەتكە تەكلىپ قىلىنماسلىقى بىر تاسادىپىيلىق ئەمەس، دەپ كۆرسەتتى. ئۇ سۆزىدە: «ئەگەر خىتاي ھەقىقەتەن دۇنيانى بۇ مەسىلىدە قايىل قىلىمەن دېسە، ئۇ ھالدا ئۇ يەرگە بېرىشنى تەلەپ قىلغان دۆلەتلەرگە رۇخسەت قىلىشى، چەتئەللەردە تۇرۇۋاتقانلارنىڭ خىتايغا قايتىشىغا، مۇستەقىل تەكشۈرگۈچىلەرنىڭ خالىغان ئورۇنلارغا بېرىپ تەكشۈرۈشىگە يول قويۇشى كېرەك. مەنچە چېن چۈئەنگو بىلەن كۆرۈشۈشنى تەلەپ قىلغان دۆلەتلەرنىڭ بۇ زىيارەتكە تەكلىپ قىلىنماسلىقى بىر تاسادىپىيلىق ئەمەس. ئۇلار بىلەن يۇقىرىدىكى بۇ زىيارەتكە تەكلىپ قىلىنغان دۆلەتلەر بىر-بىرىدىن ناھايىتى پەرقلىق بولغان دۆلەتلەردۇر» دېدى. &lt;br /&gt;&lt;br /&gt;بۈگۈن دۇنيا ئۇيغۇر قۇرۇلتىيىمۇ بۇ ھەقتە مەخسۇس بايانات ئېلان قىلىپ، ئۇيغۇر ئېلىدىكى بارلىق لاگېرلارغا قارىتا چەكلىمىسىز زىيارەت ئېلىپ بېرىلىشى كېرەكلىكىنى بىلدۈردى. ئۇلارمۇ باياناتىدا خىتاي ھۆكۈمىتىنىڭ يوشۇرغۇدەك بىر ئەيىبى بولمىسا، ئۇ ھالدا ئۆزىنىڭ «مۇۋەپپەقىيەتلىرى» نى كۆرسىتىش ئۈچۈن ھەرقانداق بىر دۆلەت ۋە ياكى ئورگاننىڭ ئۇيغۇر ئېلىدىكى خالىغان لاگېرغا چەكلىمىسىز ھالدا بېرىشىغا يول قويۇلۇشى كېرەكلىكىنى تەكىتلىدى.&lt;/p&gt;
            
		    
		</content:encoded>

   </item>
 
 
 
   
    <item>
        <title>د ئۇ ق ياۋروپا پارلامېنتىدىكى «ئۇيغۇر دوستلۇق گۇرۇپپىسى» نى ھەرىكەتلەندۈرمەكتە</title>
        <guid isPermaLink="true">https://www.rfa.org/uyghur/xewerler/siyaset/duq-yawropa-parlament-01092019173211.html</guid>
        <description>دۇنيا ئۇيغۇر قۇرۇلتىيى جازا لاگېرلىرىغا قارشى ياۋروپا پارلامېنتىدىكى «ئۇيغۇر دوستلۇق گۇرۇپپىسى» نى ھەرىكەتكە كەلتۈرمەكتە.</description>
        
	        <author>ئىختىيارىي مۇخبىرىمىز ئەكرەم</author>
        
        <pubDate>Wed, 09 Jan 2019 19:15:00 +0000</pubDate>
        
            <enclosure type="audio/mpeg" url="https://www.rfa.org/uyghur/xewerler/siyaset/duq-yawropa-parlament-01092019173211.html/u0109-ekrem.mp3" length="569472"/>
        

        
            <media:content type="image/png" url="https://www.rfa.org/uyghur/xewerler/siyaset/duq-yawropa-parlament-01092019173211.html/dolqun-eysa-Tomas-zhikowskiy.jpg">
              <media:description type="html">د ئۇ ق رەئىسى دولقۇن ئەيسا(ئوڭدا)، «ئىلھام توختى گۇرۇپپىسى» رەئىسى ئەنۋەرجان(سولدا) ئەپەندىلەر ۋە ۋاكالەتسىز مىللەتلەر تەشكىلاتى خادىمى لۇسىيا پاررۇچى خانىم ياۋروپا پارلامېنتى ئەزاسى توماس ژىكوۋسكىي ئەپەندى بىلەن خاتىرە سۈرەتتە. 2019-يىلى 9-يانۋار، بىريۇسسېل، بېلگىيە.</media:description>
                <media:credit role="author" scheme="urn:ebu">RFA/Ekrem</media:credit>
            </media:content>
        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;دۇنيا ئۇيغۇر قۇرۇلتىيى جازا لاگېرلىرىغا قارشى ياۋروپا پارلامېنتىدىكى «ئۇيغۇر دوستلۇق گۇرۇپپىسى» نى ھەرىكەتكە كەلتۈرمەكتە.&lt;br /&gt;&lt;br /&gt;د ئۇ ق رەئىسى دولقۇن ئەيسا ۋە «ئىلھام توختى گۇرۇپپىسى» نىڭ رەئىسى ئەنۋەرجان ئەپەندىلەرنىڭ 8-يانۋار باشلانغان ياۋروپا پارلامېنتىدىكى پائالىيەتلىرى داۋام قىلىۋاتقان بولۇپ، بېلگىيە پايتەختى بىريۇسسېلدىن بەرگەن مەلۇماتلىرىغا ئاساسلانغاندا بۈگۈن ئۇلار يەنە بىر قىسىم پارلامېنت ئەزالىرى بىلەن سۆھبەتلەر ئېلىپ بارغان. ئۇلار ياۋروپا پارلامېنتتىكى «ئۇيغۇر دوستلۇق گۇرۇپپىسى» نىڭ ئەزالىرى بىلەن ياۋروپا پارلامېنتىدا جازا لاگېرلىرىغا قارشى پائالىيەتلەرنى قانات يايدۇرۇشنىڭ چارە-تەدبىرلىرى ئۈستىدە مۇزاكىرىلەشكەن. دولقۇن ئەيسا ئەپەندى بۇ ھەقتە بىزنى بەزى ئۇچۇرلار بىلەن تەمىنلىدى.&lt;br /&gt;&lt;br /&gt;«ئىلھام توختى گۇرۇپپىسى» نىڭ رەئىسى ئەنۋەرجان ئەپەندىنىڭ بىلدۈرۈشىچە، ياۋروپا پارلامېنتىدىكى «ئۇيغۇر دوستلۇق گۇرۇپپىسى» نىڭ بەزى ئەزالىرى خىتاي تۈرمىسىدىكى ئۇيغۇر ئۆكتىچى زىيالىيسى ئىلھام توختىنى «نوبېل تىنچلىق مۇكاپاتى» غا نامزات كۆرسىتىشكە ياردەم قىلماقچى بولغان.&lt;br /&gt;&lt;br /&gt;«ۋاكالەتسىز مىللەتلەر تەشكىلاتى» (UNPO) نىڭ خادىمى لۇسىيە خانىممۇ ياۋروپا پارلامېنتىدىكى بۇ ئۇچرىشىشلاردا قۇرۇلتاي رەھبەرلىرىگە ھەمراھ بولغان بولۇپ، ئۇ بۈگۈنكى پارلامېنت ئەزالىرى بىلەن ئېلىپ بېرىلغان سۆھبەتلەرنىڭ ئاساسىي تېمىسىنىڭ جازا لاگېرلىرى مەسىلىسى بولغانلىقىنى تىلغا ئالدى. &lt;br /&gt;&lt;br /&gt;ئۇ مۇنداق دېدى: «ھەممىمىزگە مەلۇم بولغىنىدەك، ياۋروپا پارلامېنتى ئۇيغۇرلار مەسىلىسى توغرىلىق 15 ماددىلىق بىر قارارنى قوبۇل قىلغان. بۇ ئۆتكەن يىلقى ئىش. بۇ يىلمۇ ياۋروپا پارلامېنتىدىن مۇشۇنداق ئىجابىي نەتىجىلەرنى روياپقا چىقىرىشقا تىرىشىشىمىز لازىم. مۇشۇ مەقسەتتە دولقۇن ئەيسا ئەپەندى باشلىق بىر گۇرۇپپا ۋەكىللەر بۈگۈن د ئۇ ق غا ۋاكالىتەن ياۋروپا پارلامېنتىنىڭ بىر قىسىم مۇھىم ئەربابلىرىنى زىيارەت قىلىپ، جازا لاگېرلىرىدىكى مىليونلىغان ئۇيغۇرلارنى قۇتۇلدۇرۇشنىڭ چارە-تەدبىرلىرى ئۈستىدە مۇزاكىرىلەر ئېلىپ باردۇق. بۇنىڭ نەتىجىسىنى كېيىن كۆرىمىز.»&lt;br /&gt;&lt;br /&gt;دولقۇن ئەيسا ئەپەندى سۆزىدە ياۋروپا پارلامېنتىدىكى «ئۇيغۇر دوستلۇق گۇرۇپپىسى» نىڭ رولىدىن ئۈنۈملۈك پايدىلىنىپ، 2019-يىلى خىتاينىڭ جازا لاگېرلىرىنى ئۆز ئىچىگە ئالغان كىشىلىك ھوقۇق دەپسەندىچىلىكلىرى ۋە مەدەنىيەت قىرغىنچىلىقلىرىغا قارشى ياۋروپا ئىتتىپاقىدا كۆلىمى زور ھەرىكەتلەرنى قوزغاشنىڭ د ئۇ ق نىڭ نۆۋەتتىكى مۇھىم پىلانلىرىنىڭ بىرى ئىكەنلىكىنى تىلغا ئالدى.&lt;br /&gt;&lt;br /&gt;د ئۇ ق رەئىسىنىڭ بىلدۈرۈشىچە، ياۋروپا پارلامېنتىدىكى «ئۇيغۇر دوستلۇق گۇرۇپپىسى» 2017-يىلى 19-ئۆكتەبىر قۇرۇلغان بولۇپ، بۇ گۇرۇپپىغا ئەزا 10 دىن ئارتۇق پارلامېنت ئەزاسى ئۇيغۇرلار مەسىلىسىنىڭ ياۋروپا ئىتتىپاقىدا كۈنتەرتىپكە كېلىشىدە زور رول ئوينىغان. بولۇپمۇ جازا لاگېرلىرى مەسىلىسى ئوتتۇرىغا چىققاندىن كېيىن، ئۇلار پائال ھەرىكەت قىلىپ، ياۋروپا ئىتتىپاقىنىڭ بۇنىڭغا قارىتا كەسكىن ئىنكاس بىلدۈرۈشىنى قولغا كەلتۈرۈش ئۈچۈن زور تىرىشچانلىق كۆرسەتكەن. نەتىجىدە ئۆتكەن يىلى 27-ئىيۇن ب د ت كىشىلىك ھوقۇق كېڭىشىنىڭ 38-نۆۋەتلىك يىغىنىدا بۇلغارىيە ۋەكىلى ياۋروپا ئىتتىپاقىغا ۋاكالىتەن تۇنجى قېتىم جازا لاگېرلىرى مەسىلىسىنى ئوتتۇرىغا قويغان. ئارقىدىنلا 18-سېنتەبىر ب د ت كىشىلىك ھوقۇق كېڭىشىنىڭ 39-نۆۋەتلىك يىغىنىدا يەنە ئاۋسترىيە ياۋروپا ئىتتىپاقىغا ۋاكالىتەن 2-قېتىم جازا لاگېرلىرى مەسىلىسىنى ئوتتۇرىغا قويغان. ئۆتكەن يىلى 4-ئۆكتەبىر ياۋروپا پارلامېنتى سىتراسبۇرگدا چاقىرىلغان 700 دىن ئارتۇق پارلامېنت ئەزاسى قاتناشقان ئومۇمىي يىغىندا جازا لاگېرلىرى مەسىلىسىنى ئۆز ئىچىگە ئالغان ئۇيغۇرلارغا ئائىت 15 ماددىلىق بىر قارار قوبۇل قىلىپ، خىتاي ھۆكۈمىتىدىن جازا لاگېرلىرىنى دەرھال تاقاشنى تەلەپ قىلغان.&lt;/p&gt;
            
		    
		</content:encoded>

   </item>
 
 
 
   
    <item>
        <title>بىشكەكتىكى «ئىنتىزار» ئانسامبىلى ئۇيغۇر مىللەتپەرۋەرلىكنى كۈچەيتىش سەنئەت پائالىيىتى ئۆتكۈزدى</title>
        <guid isPermaLink="true">https://www.rfa.org/uyghur/xewerler/medeniyet-tarix/milletperwerlik-01082019153501.html</guid>
        <description>قىرغىزىستان ئۇيغۇرلىرى «ئىتتىپاق» جەمئىيىتىنىڭ ئۇيۇشتۇرۇشى «ئىنتىزار» ئانسامبىلىنىڭ خەيرى-ساخاۋەت ئىشلىرىغا بېغىشلىغان سەنئەت پائالىيىتى ئۆتكۈزۈلدى.</description>
        
	        <author>ئىختىيارىي مۇخبىرىمىز فېرۇزە</author>
        
        <pubDate>Wed, 09 Jan 2019 19:10:00 +0000</pubDate>
        
            <enclosure type="audio/mpeg" url="https://www.rfa.org/uyghur/xewerler/medeniyet-tarix/milletperwerlik-01082019153501.html/u0109-feruze.mp3" length="731264"/>
        

        
            <media:content type="image/png" url="https://www.rfa.org/uyghur/xewerler/medeniyet-tarix/milletperwerlik-01082019153501.html/intizar-ansambili-godekler-topi.jpg">
              <media:description type="html">قىرغىزىستان ئۇيغۇرلىرى «ئىتتىپاق» جەمئىيىتىنىڭ ئۇيۇشتۇرۇشى «ئىنتىزار» ئانسامبىلىنىڭ خەيرى-ساخاۋەت ئىشلىرىغا بېغىشلىغان سەنئەت كېچىلىكىدە «ئىنتىزار» ئانسامبىلىنىڭ گۆدەكلىرى. 2019-يىلى 6-يانۋار، بىشكەك.</media:description>
                <media:credit role="author" scheme="urn:ebu">RFA/Féruze</media:credit>
            </media:content>
        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;6-يانۋار كۈنى بىشكەك شەھىرىدە قىرغىزىستان ئۇيغۇرلىرى «ئىتتىپاق» جەمئىيىتىنىڭ ئۇيۇشتۇرۇشى بىلەن «ئاۋات» رېستورانىدا «ئىنتىزار» ئانسامبىلىنىڭ خەيرى-ساخاۋەت ئىشلىرىغا بېغىشلىغان سەنئەت پائالىيىتى ئۆتكۈزۈلدى. مۇراسىمغا قىرغىزىستاندا تونۇلغان ئۇيغۇر سەنئەتكارلىرى، قىرغىزىستان خەلقلىرى بىرلەشمىسى تەركىبىدىكى ئاز سانلىق مىللەتلەر ۋەكىللىرى، قازاقىستاندىكى ئۇيغۇر ناھىيەسىدىن مېھمان قاتارى كەلگەن ۋەكىللەر، گېزىت مۇخبىرلىرى ۋە كۆپ ساندا جامائەتچىلىك ۋەكىللىرى قاتناشتى.&lt;br /&gt;&lt;br /&gt;قىرغىزىستاندىكى «ئىنتىزار» ئانسامبىلى ئۇيغۇر مىللىي مۇزىكا ۋە ئۇيغۇر مىللىي ئۇسسۇلى گۇرۇپپىسىدىن تەشكىل قىلىنغان بولۇپ، مەزكۇر ئانسامبىل جامائەتكە ئۆز ماھارەتلىرىنى نامايان قىلدى. &lt;br /&gt;&lt;br /&gt;مەزكۇر پائالىيەتكە يەنە قىرغىزىستاندا تونۇلغان ئۇسسۇلچى، ناخشىچى ۋە سازەندىلەر قاتناشقان بولۇپ، قىرغىزىستان خەلق ئارتىسى سۇلتان كەرىموف، ئاتاقلىق ناخشىچىلار شۆھرەت ياقۇبوف، ئالىمجان روزىيېف، نۇرتاي ئابدۇرېھىم، روشەنگۈل مۆمىنوۋا، شەمشىنۇر باكىروۋا قاتارلىقلارنىڭ ئېيتقان ناخشىلىرى، شۇنداقلا خەلق سۆيگەن «يۇلتۇز» ئۇيغۇر مىللىي ئۇسسۇل ئانسامبىلىنىڭ ئۇسسۇللىرى تاماشىبىنلارنىڭ قىزغىن ئالقىشلىرىغا ئېرىشتى. &lt;br /&gt;&lt;br /&gt;قىرغىزىستان ئۇيغۇرلىرى «ئىتتىپاق» جەمئىيىتىنىڭ رەئىسى ئارتۇق ھاجىيېف ئۆز نۇتقىدا ئۇيغۇر خەلقىنىڭ ئېغىر ۋەزىيىتىنى تىلغا ئېلىپ، بۈگۈنكى بۇ پائالىيەتنىڭ ئۇيغۇر خەلقىنىڭ ۋە مەدەنىيىتىنىڭ مەۋجۇتلۇقى ھەم ئۆزگىچىلىكىنى كۆرسىتىدىغانلىقىنى تەكىتلىدى.&lt;br /&gt;&lt;br /&gt;كونسېرت داۋامىدا ئىلى خەلق ناخشىلىرى شۇنىڭدەك ۋەتەن توغرىسىدا نۇرغۇن ناخشىلار ئېيتىلدى ھەم مىللىي ئۇسسۇللار ئورۇندالدى. زىيارىتىمىزنى قوبۇل قىلغان قىرغىزىستان خەلق ئارتىسى سۇلتان كەرىموف بۈگۈنكى پائالىيەتنىڭ ئۇيغۇر سەنئەتكارلىرىنىڭ ناخشا ئارقىلىق ئۆز ۋەتىنىنى سېغىنىش ھېسسىياتلىرىنى ئىپادىلەش بىلەن بىرگە ئۇيغۇر خەلقىنىڭ ئىنسانىي ھوقۇقلىرى ۋە مىللىي كىملىكىنى قوغداش يولىدا پائالىيەت قىلىۋاتقانلارغا ئىلھام بېرىش ھەم مىللەتپەرۋەرلىكنى كۈچەيتىش&lt;br /&gt;&lt;br /&gt;ئەھمىيىتىگە ئىگە ئىكەنلىكىنى بىلدۈردى.&lt;br /&gt;&lt;br /&gt;رادىئو زىيارىتىمىزنى قوبۇل قىلغان قىرغىزىستان ئۇيغۇرلىرى «ئىتتىپاق» جەمئىيىتىنىڭ رەئىسى ئارتۇق ھاجىيېف بۇ پائالىيەت قىرغىزىستاندىكى ئۇيغۇرلارنىڭ مىللىي روھىنى كۆتۈرۈش ئۈچۈن ئۇيۇشتۇرۇلغانلىقىنى تەكىتلەپ ئۆتتى.&lt;br /&gt;&lt;br /&gt;مەزكۇر مۇراسىم ئىككى سائەتتىن ئوشۇق داۋام قىلغان بولۇپ، تاماشىبىنلار يۇقىرى كەيپىياتتا بولۇشتى. مۇراسىمغا قاتناشقان سەنئەتكار شەمشىنۇر باكىروۋا ئۆز ھېس-تۇيغۇلىرىنى ئىزھار قىلدى.&lt;br /&gt;&lt;br /&gt;قىرغىزىستان ئۇيغۇرلىرى «ئىتتىپاق» جەمئىيىتى بۇ خىل پائالىيەتلەرنى ئۆتكۈزۈش ئارقىلىق قىرغىزىستاندىكى ئۇيغۇر مىللىي مەدەنىيىتىنى ساقلاپ قېلىشىغا تىرىشىپ كەلمەكتە. مەزكۇر جەمئىيەت يەنە مىللىي تارىخ ۋە كىملىكىنى ئۇنتۇماسلىقى ئۈچۈن ھەر-خىل يىغىن ۋە باشقا خىل پائالىيەتلەرنىمۇ ئۆتكۈزمەكتە. &lt;br /&gt;&lt;br /&gt;بۇ قېتىمقى خەيرى-ساخاۋەت كونسېرتىدىن توپلانغان مەبلەغ «ئىنتىزار» ئانسامبىلىنىڭ يېڭىدىن بىر يۈرۈش ئۇيغۇر مىللىي كىيىملىرى ۋە يېڭى چالغۇ ئەسۋابلىرىنى ئېلىشى ئۈچۈن سەرپ قىلىنىدىكەن. ئۇيغۇر جامائىتى بۇ پائالىيەتنى يۇقىرى قىزغىنلىق بىلەن قوللاشتى.&lt;/p&gt;
            
		    
		</content:encoded>

   </item>
 
 
 
   
    <item>
        <title>6 كىشىلىك ئۇيغۇر ھەيئىتى مالايسىيانى زىيارەت قىلماقتا</title>
        <guid isPermaLink="true">https://www.rfa.org/uyghur/xewerler/xelqara-xewer/uyghur-malaysiya-01082019154054.html</guid>
        <description>6 كىشىلىك بىر ھەيئەت مالايسىيانى زىيارەت قىلدى ۋە مالايسىيا دىنىي ئىشلار ئىدارىسىنىڭ مۇپتىسى بىلەن ئۇچراشتى. </description>
        
	        <author>ئىختىيارىي مۇخبىرىمىز ئارسلان</author>
        
        <pubDate>Wed, 09 Jan 2019 19:00:00 +0000</pubDate>
        
            <enclosure type="audio/mpeg" url="https://www.rfa.org/uyghur/xewerler/xelqara-xewer/uyghur-malaysiya-01082019154054.html/u0109-arslan.mp3" length="903296"/>
        

        
            <media:content type="image/png" url="https://www.rfa.org/uyghur/xewerler/xelqara-xewer/uyghur-malaysiya-01082019154054.html/malaysiya-uyghur-mesilisi.jpg">
              <media:description type="html">دىنىي ئۆلىما ئابدۇسالام ئالىم، مالايسىيا «TV3» قانىلىنىڭ زىيارىتىنى قوبۇل قىلماقتا. 2019-يىلى يانۋار، مالايسىيا.</media:description>
                <media:credit role="author" scheme="urn:ebu">RFA/Arslan</media:credit>
            </media:content>
        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;شەرقىي تۈركىستان مائارىپ ۋە ھەمكارلىق جەمئىيىتى، شەرقىي تۈركىستان ئۆلىمالار بىرلىكىنىڭ رەھبەرلىرىدىن تەركىب تاپقان 6 كىشىلىك بىر ھەيئەت مالايسىيانى زىيارەت قىلدى ۋە مالايسىيا دىنىي ئىشلار ئىدارىسىنىڭ مۇپتىسى بىلەن ئۇچراشتى. &lt;br /&gt;&lt;br /&gt;بۇ ھەيئەت، مالايسىيا زىيارىتى جەريانىدا مالايسىيا ھۆكۈمىتىنىڭ بىر قىسىم رەھبەرلىرى ۋە ئىجتىمائىي تەشكىلاتلارنىڭ رەئىسلىرى بىلەن ئۇچرىشىش ئېلىپ بېرىپ، ئۇلار بىلەن ئۇيغۇر مەسىلىسىنى مۇزاكىرە قىلىدىكەن. &lt;br /&gt;&lt;br /&gt;مەزكۇر ئۇيغۇر ھەيئىتى زىيارەت جەريانىدا يەنە ھەر خىل رادىيو-تېلېۋىزىيە ۋە گېزىت مۇخبىرلىرىنىڭ زىيارەتلىرىنى قوبۇل قىلىپ، ئۇيغۇر مەسىلىسىنى ئاڭلىتىدىكەن شۇنداقلا ئىجتىمائىي تەشكىلاتلارنىڭ ئۇيۇشتۇرۇشى بىلەن ئۇيغۇرلار توغرىسىدا ئېچىلغان يىغىنلارغا قاتنىشىپ دوكلات بېرىدىكەن. &lt;br /&gt;&lt;br /&gt;ئۇيغۇر ھەيئەت زىيارىتىنىڭ بىرىنچى كۈنى كۇئالا لۇمپۇردا مالايسىيا دىنى ئىشلار ئىدارىسىنىڭ رەئىسى بىلەن ئىشخانىسىدا ئۇچراشقاندىن باشقا يەنە WADAH, GLOBAL PEACE, ABÝM ANJUNG RAHMAH قاتارلىق ئىجتىمائىي تەشكىلاتلارنىڭ رەھبەرلىرى بىلەن ئۇچرىشىپ، ئۇيغۇر مەسىلىسى توغرىسىدا دوكلات سۇنغان ۋە ئۇلار بىلەن ئۇيغۇرلارنىڭ نۆۋەتتىكى ئەھۋالى توغرىسىدا پىكىر ئالماشتۇرغان. &lt;br /&gt;&lt;br /&gt;ئاۋسترالىيەدىن مالايسىياغا بارغان دىنىي ئۆلىما ئابدۇسالام ئالىم، مالايسىيا «TV3» قانىلىنىڭ زىيارىتىنى قوبۇل قىلىپ، ئۇيغۇرلارنىڭ نۆۋەتتە دۇچ كېلىۋاتقان مەسىلىلىرىنى ئاڭلاتقان، بولۇپمۇ ئۇ خىتاي دائىرىلىرىنىڭ ئۇيغۇر مۇسۇلمانلىرىغا قويغان دىنى جەھەتتىكى چەكلىمىلىرىنى دەلىل-پاكىتلار بىلەن ئوتتۇرىغا قويغان. &lt;br /&gt;&lt;br /&gt;ئۇيغۇر ھەيئەتنىڭ ئىچىدە شەرقىي تۈركىستان مائارىپ ۋە ھەمكارلىق جەمئىيىتىنىڭ رەئىسى ھىدايەتۇللا ئوغۇزخان، شەرقىي تۈركىستان ئۆلىمالار بىرلىكى رەئىسى دوكتور ئاتاۋۇللا شەھيار، مۇئاۋىن رەئىسلىرى-سىراجىدىن ئەزىزى، ئاۋسترالىيەدىن ئابدۇسالام ئالىم قاتارلىق 6 كىشى بار. &lt;br /&gt;&lt;br /&gt;بىز شەرقىي تۈركىستان مائارىپ ۋە ھەمكارلىق جەمئىيىتىنىڭ رەئىسى ھىدايەتۇللا ئوغۇزخان ۋە ئابدۇسالام ئالىم ئەپەندىلەر بىلەن سۆھبەت ئېلىپ باردۇق. &lt;br /&gt;&lt;br /&gt;2018-يىلى 12-ئاينىڭ 21-كۈنلىرى مالايسىيا ۋە ھىندونېزىيە دۆلەتلىرىدە ئىجتىمائىي تەشكىلاتلار ۋە نەچچە مىڭلىغان خەلق ئاممىسى كوچىلارغا چىقىپ، خىتاينىڭ ئۇيغۇرلار ئۈستىدىن يۈرگۈزۈۋاتقان بېسىم سىياسەتلىرى ۋە جازا لاگېرلىرىغا قارشى نارازىلىق نامايىش ئېلىپ بارغان ئىدى. &lt;br /&gt;&lt;br /&gt;يۇقىرىدىكى ئاۋازلىق ئۇلىنىشتىن بۇ ھەقتىكى پروگراممىنىڭ تەپسىلاتىنى ئاڭلىغايسىلەر.&lt;/p&gt;
            
		    
		</content:encoded>

   </item>
 
 
 
   
    <item>
        <title>نۆۋەتتىكى ئامېرىكا-خىتاي مۇناسىۋىتى «يېڭى سوغۇق ئۇرۇش» دەپ تەسۋىرلەنمەكتە </title>
        <guid isPermaLink="true">https://www.rfa.org/uyghur/qisqa_xewer/amerika-xitay-munasiwiti-01082019180440.html</guid>
        <description>ئامېرىكا-خىتاي مۇناسىۋىتىنىڭ سودا ئۇرۇشى سەۋەبلىك جىددىي تۈس ئېلىشى بىلەن بىر قىسىم ئانالىزچىلار ئىككى دۆلەت ئوتتۇرىسىدىكى مۇناسىۋەتنى «يېڭى سوغۇق ئۇرۇش دەۋرىنىڭ باشلىنىشى» دەپ تەسۋىرلەۋاتقانلىقى مەلۇم. «تاشقى سىياسەت» ژۇرنىلىدا 7-يانۋار كۈنى روبېرت كاپلان ئىمزاسىدا ئېلان قىلىنغان بۇ ھەقتىكى ئانالىز ماقالىسىدە مانا مۇشۇ مەسىلە نۇقتىلىق مۇھاكىمە قىلىنىدۇ. </description>
        
	        <author>مۇخبىرىمىز ئەزىز</author>
        
        <pubDate>Tue, 08 Jan 2019 20:30:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;ئامېرىكا-خىتاي مۇناسىۋىتىنىڭ سودا ئۇرۇشى سەۋەبلىك جىددىي تۈس ئېلىشى بىلەن بىر قىسىم ئانالىزچىلار ئىككى دۆلەت ئوتتۇرىسىدىكى مۇناسىۋەتنى «يېڭى سوغۇق ئۇرۇش دەۋرىنىڭ باشلىنىشى» دەپ تەسۋىرلەۋاتقانلىقى مەلۇم. «تاشقى سىياسەت» ژۇرنىلىدا 7-يانۋار كۈنى روبېرت كاپلان ئىمزاسىدا ئېلان قىلىنغان بۇ ھەقتىكى ئانالىز ماقالىسىدە مانا مۇشۇ مەسىلە نۇقتىلىق مۇھاكىمە قىلىنىدۇ. &lt;br /&gt;&lt;br /&gt;ئاپتورنىڭ قارىشىچە، خىتاي كومپيۇتېر خاككېرلىرىنىڭ ئامېرىكا ھەربىي پاراخوتلىرىنىڭ رېمونت خاتىرىلىرىنى ئوغرىلىشى، بەش بۇرجەكلىك بىنادىن خۇسۇسىي ئۇچۇرلارنى ئوغرىلىشى دېگەندەك كۆپ قېتىملاپ ھەمدە ئاخىرى چىقماستىن داۋام قىلىۋاتقان پائالىيەتلەر نۆۋەتتىكى ۋەزىيەتنىڭ ئاز دېگەندىمۇ نەچچە ئون يىل داۋام قىلىدىغانلىقىنىڭ، شۇنىڭدەك يېڭىدىن باشلىنىدىغان بۇ «سوغۇق ئۇرۇش» نىڭ ئۇزۇن مەزگىل بولىدىغانلىقىنىڭ بىر ئىپادىسى ئىكەن. &lt;br /&gt;&lt;br /&gt;يەنە بىر ياقتىن بولسا ئاپتورنىڭ قارىشىچە، خىتاي ھۆكۈمىتى ئامېرىكا دېڭىز ئارمىيەسى ۋە ھاۋا ئارمىيەسى قىسىملىرىنى غەربىي تىنچ ئوكيان (يەنى جەنۇبىي خىتاي دېڭىزى) دىن نېرى تۇرۇشقا قىستاش ئارقىلىق ئۆزلىرىنىڭ شەرقىي يېرىم شاردىكى زومىگەرلىك ئورنىنى تىكلەشكە ئۇرۇنماقتا ئىكەن. بۇ نۇقتىدىن ئالغاندا ئامېرىكا دۆلەت مۇداپىئە مىنىستىرلىقى ئۈچۈنمۇ خىتاي تەھدىتى ھەرقاچان رۇسىيە تەھدىتىدىن زور، دەپ قارالماقتا ئىكەن. يەنە بىر ياقتىن كرېمنېي جىلغىسىدىكى يۇقىرى پەن-تېخنىكا شىركەتلىرىنىڭ خىتاي بىلەن بولغان ھەمكارلىقى ئاللىقاچان ئۇلارنىڭ بەش بۇرجەكلىك بىنا بىلەن بولغان ھەمكارلىقىدىن نەچچە ھەسسە ئېشىپ كەتكەن.&lt;br /&gt;&lt;br /&gt;ماقالە ئاپتورىنىڭ قارىشىچە، نۆۋەتتىكى سودا ئۇرۇشىدا ئاساسلىق سۆھبەت تېمىسى بولۇۋاتقان ئامىللارمۇ دەل ئەقلىي مۈلۈك ئوغرىلىقى، سودا مۇناسىۋىتى ئارقىلىق نازۇك تېخنىكىلارغا ئىگە بولۇۋېلىش، پۇل مونوپوللۇقى قاتارلىقلار بولۇپ، سودا سۆھبىتى ئوڭۇشلۇق ئاخىرلاشقان ھالەتتىمۇ بۇ مەسىلىلەر يەنىلا داۋام قىلىۋېرىدىكەن. چۈنكى خىتاينىڭ سودا قىلىش ئۇسلۇبىنىڭ تۈپلۈك ماھىيىتى مەڭگۈ ئۆزگەرمەيدىكەن. بۇ خىل ئىقتىسادىي ئامىلنى مەنبە قىلغان سۈركىلىش تەبىئىي يوسۇندا ھەربىي ئىشلار جەھەتتىكى بۇرۇقتۇرمىلىققا سەۋەب بولىدىكەن.&lt;br /&gt;&lt;br /&gt;ئاپتور ئالاھىدە تەكىتلىگەن يەنە بىر نۇقتا يېڭىدىن باشلىنىۋاتقان بۇ «سوغۇق ئۇرۇش» تىكى ئىدېئولوگىيەلىك ئالاھىدىلىكتۇر. ئۇنىڭ قارىشىچە، ئىلگىرىكى ۋاقىتلاردا ئامېرىكا ھۆكۈمىتى خىتاينىڭ دېڭ شياۋپىڭ دەۋرىدىكى «يۇمشاق» ھاكىممۇتلەقلىقىگە بىر كۆزىنى قىسىۋالغان بولسىمۇ، شى جىنپىڭ ھاكىمىيەتنى ئالغاندىن بۇيانقى «قاتتىق» شەكىل ئالغان ھاكىممۇتلەقلىق ئامېرىكىدىكى ھەر ئىككى پارتىيەنىڭ سەۋر قاچىسىنى تولدۇرغان. بولۇپمۇ نۆۋەتتە بىر مىليوندىن ئارتۇق ئۇيغۇرنىڭ جازا لاگېرلىرىغا قامىلىشىدەك قەبىھلىكنى ئاشكارا ۋۇجۇدقا چىقارغان بۇ تۈزۈم بىلەن ئامېرىكا دېموكراتىيەسى ئوتتۇرىسىدا غايەت زور پەرق مانا مەن، دەپلا ئاشكارا بولغان.&lt;br /&gt;&lt;br /&gt;ئاخىرىدا ئاپتور مۇشۇ ئەھۋاللارنىڭ ھەممىسىنى ئومۇملاشتۇرۇپ: «يۇقىرى پەن-تېخنىكا مۇشۇ توقۇنۇشنى ئالغا سۈرىدۇ. ئىقتىسادىي جەھەتتىكى گۈللىنىشتىن مەنپەئەت ئالغان بۇ دۆلەت ھەربىي ئىشلار رايونىغا كۆز تىكمەي قالمايدۇ. گەرچە ئۇلار ‹يېرىم چېلەك› بولسىمۇ، چېلەكنىڭ يېرىمى ئاللىقاچان سۇ بىلەن تولدۇرۇلغان» دەيدۇ.&lt;/p&gt;
            
		    
		</content:encoded>

   </item>
 
 
 
   
    <item>
        <title>ئەزىزە كەنجى: «خىتاي-كانادا مۇناسىۋىتىدە ئۇيغۇرلار ئۇنتۇپ قېلىنىۋاتىدۇ!»</title>
        <guid isPermaLink="true">https://www.rfa.org/uyghur/qisqa_xewer/kanada-xitay-01082019180529.html</guid>
        <description>كانادا ھۆكۈمىتى خىتايدىكى خۇاۋېي شىركىتىنىڭ باش مالىيە ئەمەلدارى مېڭ ۋەنجۇنى قولغا ئالغاندىن كېيىن خىتاي ھۆكۈمىتى كانادا پۇقرالىرىدىن مايكىل كوۋرىگ ۋە مايكىل سپاۋورنى «دۆلەت بىخەتەرلىكىگە تەھدىت پەيدا قىلغان» دېگەن باھانە بىلەن تۇتقۇن قىلغان ئىدى.</description>
        
	        <author>مۇخبىرىمىز ئەزىز</author>
        
        <pubDate>Tue, 08 Jan 2019 20:25:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;كانادا ھۆكۈمىتى خىتايدىكى خۇاۋېي شىركىتىنىڭ باش مالىيە ئەمەلدارى مېڭ ۋەنجۇنى قولغا ئالغاندىن كېيىن خىتاي ھۆكۈمىتى كانادا پۇقرالىرىدىن مايكىل كوۋرىگ ۋە مايكىل سپاۋورنى «دۆلەت بىخەتەرلىكىگە تەھدىت پەيدا قىلغان» دېگەن باھانە بىلەن تۇتقۇن قىلغان ئىدى. بۇنىڭ بىلەن خىتاي ھۆكۈمىتىنىڭ ئىنسان ھەقلىرى ساھەسىدىكى ئالاقىدار نىزاملارغا ئاشكارا خىلاپلىق قىلىپ، كانادا پۇقرالىرىنى قانۇنسىز تۇتقۇن قىلىۋاتقانلىقىنىڭ يېقىنقى ئۆتمۈشى يەنە بىر قېتىم ئاخبارات ساھەسىگە ئاشكارا بولدى. &lt;br /&gt;&lt;br /&gt;كانادادىكى تور يازغۇچىسى ئەزىزە كەنجى «ئوتتاۋا پۇقرالىرى» تورىدا 8-يانۋار ئېلان قىلغان بۇ ھەقتىكى ماقالىسىدە دەل مۇشۇ مەسىلىلەرنى چۆرىدىگەن ھالدا خىتاينىڭ كانادا پۇقرالىرىنى قولغا ئېلىشىنىڭ تۇنجى قېتىملىق ئىش ئەمەسلىكىنى، 2006-يىلى ئۆزبېكىستاندا قولغا ئېلىنغان كانادا پۇقرالىقىدىكى ھۈسەيىن جېلىلنىڭ ئۇيغۇر ئىنسان ھەقلىرى ھىمايىچىسى بولۇشىغا قارىماستىن «تېررورلۇق» ۋە «بۆلگۈنچىلىك» بىلەن ئەيىبلىنىپ مۇددەتسىز قاماق جازاسىغا ھۆكۈم قىلىنغانلىقىنى ئالاھىدە ئوتتۇرىغا قويىدۇ.&lt;br /&gt;&lt;br /&gt;ئاپتور، ھۈسەيىن جېلىلنىڭ ئۇيغۇرلار ئۇچراۋاتقان دىنىي ۋە سىياسىي باستۇرۇشلارغا قارشى دەۋا قىلغانلىقى ئۈچۈنلا مەخپىي قولغا ئېلىنغانلىقى، تۈرمىدە قىيناش ۋە مەجبۇرىي ئىقرار قىلدۇرۇشقا دۇچ كەلگەنلىكى، ئۇنىڭ ئادۋوكات ياللىشىغا رۇخسەت قىلىنمىغانلىقى، شۇنىڭدەك خىتاي ھۆكۈمىتىنىڭ ئۇنىڭ كانادا پۇقراسى ئىكەنلىكىنى ئېتىراپ قىلمىغانلىقىنى بىر-بىرلەپ بايان قىلىش ئارقىلىق نۆۋەتتە خىتاي ھۆكۈمىتىنىڭ «تېررورلۇققا قارشى تۇرۇش» ھەرىكىتىنى دۆلەت تېررورلۇقىنى ئىجرا قىلىشنىڭ ۋاسىتىسى قىلىۋالغانلىقىنى ئالاھىدە تەكىتلەيدۇ. شۇنىڭدەك نۆۋەتتىكى لاگېرلار مەسىلىسىنىڭ دەل مۇشۇ خىل سۇيىئىستېمال قىلىشنىڭ ئەڭ يۈكسەك پەللىسى ئىكەنلىكىنى كۆرسىتىدۇ.&lt;br /&gt;&lt;br /&gt;ئاپتور خىتاي ھۆكۈمىتى ئۇيغۇرلار دىيارىدا «تېررورلۇقنىڭ ئالدىنى ئېلىش» نامىدا ئىجرا قىلىۋاتقان ئۇيغۇرلارنى باستۇرۇش ھەرىكەتلىرىنى بىر-بىرلەپ كۆرسىتىپ ئۆتكەندىن كېيىن ئەمدىلىكتە بۇ خىل چارىلەرنىڭ كانادا پۇقراسى بولغان مايكىل كوۋرىگ قاتارلىق كىشىلەرنىڭ تۇتقۇن قىلىنىشىغا تەدبىقلىنىۋاتقانلىقىنى، ئۇيغۇرلار دۇچ كېلىۋاتقان ئىنسان ھەقلىرى دەپسەندىچىلىكىنىڭ تېخىمۇ كەڭ دائىرىگە يېيىلىش ئالدىدا تۇرۇۋاتقانلىقىنى ئەسكەرتىپ، كانادا ھۆكۈمىتىنىڭ خىتاي بىلەن بولغان ئىنسان ھەقلىرى سۆھبىتىدە ئۇيغۇرلارنى ئۇنتۇپ قېلىۋاتقانلىقىنى تەنقىدلەيدۇ.&lt;/p&gt;
            
		    
		</content:encoded>

   </item>
 
 
 
   
    <item>
        <title>مايكىل كلارك: «ئىسلام دۇنياسى نېمىشقا ئۇيغۇرلار ئۇچراۋاتقان زۇلۇمغا سۈكۈت قىلىدۇ؟» </title>
        <guid isPermaLink="true">https://www.rfa.org/uyghur/qisqa_xewer/isalamda-uyghur-mesilisi-01082019180747.html</guid>
        <description>ئۇيغۇرلار دىيارىدىكى سىياسىي باستۇرۇش ھەققىدە كۆپلىگەن مەلۇماتلار ئوتتۇرىغا چىققاندىن كېيىن ئامېرىكا ۋە ياۋروپادىكى بىر قىسىم غەرب دۆلەتلىرى بۇنىڭغا قاتتىق ئىنكاس قايتۇرغاندىن باشقا ئىسلام دۇنياسى ئاساسەن سۈكۈتنى تاللىۋالدى.</description>
        
	        <author>مۇخبىرىمىز ئەزىز</author>
        
        <pubDate>Tue, 08 Jan 2019 20:20:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;ئۇيغۇرلار دىيارىدىكى سىياسىي باستۇرۇش ھەققىدە كۆپلىگەن مەلۇماتلار ئوتتۇرىغا چىققاندىن كېيىن ئامېرىكا ۋە ياۋروپادىكى بىر قىسىم غەرب دۆلەتلىرى بۇنىڭغا قاتتىق ئىنكاس قايتۇرغاندىن باشقا ئىسلام دۇنياسى ئاساسەن سۈكۈتنى تاللىۋالدى. جۈملىدىن پەلەستىن مەسىلىسى ھەمدە روھىنگا مۇسۇلمانلىرىنىڭ قىرغىنغا ئۇچراش مەسىلىسىدە پىكىر بايان قىلغان دۇنيا ئىسلام ھەمكارلىقى تەشكىلاتىمۇ ئۇيغۇرلارغا كەلگەندە ھېچقانداق ئىپادە بىلدۈرمىدى. ئاۋسترالىيە دۆلەتلىك ئۇنىۋېرسىتېتنىڭ پروفېسسورى مايكىل كلارك 7-يانۋار كۈنى «ئاۋسترالىيەلىكلەر» گېزىتىدە ئېلان قىلغان بۇ ھەقتىكى ماقالىسىدە بۇنىڭدىكى ئاساسلىق سەۋەبلەر ھەققىدە ئۆز قاراشلىرىنى ئوتتۇرىغا قويدى ھەمدە بۇنى: «مۇسۇلمانلار دۇنياسىدىكى مۇناپىقلىق» دەپ ئاتىدى.&lt;br /&gt;&lt;br /&gt;ئۇ بۇ ھەقتىكى سەۋەبلەر ھەققىدە توختىلىپ، بۇنىڭدا ئاساسلىق ئورۇندا تۇرىدىغان تۆت ئامىلنى رەتكە تىزىدۇ. بۇنىڭ بىرىنچىسى تارىخ ئامىلى بولۇپ، خىتاي ھازىرغىچە ھەرقايسى سورۇنلاردا ئىزچىل ھالدا بۇ رايوننى «قەدىمدىن تارتىپ بىزنىڭ ئايرىلماس بىر قىسمىمىز» دەپ تەشۋىق قىلىپ كەلگەن. گەرچە بۇ «بايانات» تارىخىي پاكىتقا پۈتۈنلەي زىت بولسىمۇ خىتاي ھۆكۈمىتى ئۆزلىرىنىڭ «شەرقىي تۈركىستان» دەپ ئاتىلىۋاتقان بۇ رايوننى 1949-يىلى ئىشغال قىلىۋالغاندىن كېيىنكى سىياسىي تارىخنى مەزكۇر رايوننىڭ نەچچە مىڭ يىللىق تارىخىغا تەڭلەشتۈرۈۋالغان. &lt;br /&gt;&lt;br /&gt;ئىككىنچىسى، مەدەنىيەت ۋە مىللىي ئامىل. خۇددى كۆپچىلىككە مەلۇم بولغاندەك ئۇيغۇرلارنىڭ ئىسلام ئېتىقادى دەل ئۇلارنىڭ زۇلۇمغا ئۇچرىشىدىكى ئاساسلىق سەۋەب بولۇپ قالغان. يەنە كېلىپ ئۇيغۇرلارنىڭ تۈركىي مىللەتلەرگە مەنسۇپ بولۇشتەك مىللىي، مەدەنىيەت ۋە تىل خاسلىقى نۆۋەتتە خىتاي ھۆكۈمىتىنىڭ ئاساسلىق يوقىتىش نىشانى بولۇپ قالغان. ھالبۇكى خىتاي ھۆكۈمىتىنىڭ ئۇيغۇرلارنىڭ دىنىي ئېتىقادى ۋە مەدەنىيەت سىستېمىسىنى ئۆزگەرتىۋېتىش ئۇرۇنۇشى مۇسۇلمانلار دۇنياسىدىكى «مۇسۇلمانلارنىڭ زۇلۇمغا ئۇچرىشى» ھەققىدىكى ھەممىگە تونۇشلۇق بايانلار قاتارىدىن ئورۇن ئالالمايدۇ. ئۇلارنىڭ «زۇلۇم» چۈشەنچىسىدىكى پەرقمۇ بۇنىڭ بىر سەۋەبى بولۇپ قالغان. &lt;br /&gt;&lt;br /&gt;ئاپتورنىڭ قارىشىچە، بۇنىڭدىكى ئۈچىنچى ۋە تۆتىنچى سەۋەب ئاساسلىقى ئىقتىسادىي ۋە سىياسىي-جۇغراپىيەلىك ئامىل بولۇپ، مۇسۇلمانلار دۇنياسىدىكى شەرقىي جەنۇبىي ئاسىيا، ئوتتۇرا شەرق ۋە شىمالىي ئافرىقا رايونى خىتايغا ئېغىر دەرىجىدە بېقىندى بولۇپ قالغان. شۇ سەۋەبتىن ئىقتىسادىي كونتروللۇققا مەھكۇم بولغان سىياسىي-جۇغراپىيە ئامىلى مۇسۇلمانلار دۇنياسىنى خىتاينىڭ ئالدىدا تىلى تۇتۇق قىلىپ قويغان.&lt;/p&gt;
            
		    
		</content:encoded>

   </item>
 
 
 
   
    <item>
        <title>ئۇيغۇر گۆدەكلىرىگە خىتاي مەدەنىيىتىنى سىڭدۈرۈش جىددىي كېڭەيمەكتە </title>
        <guid isPermaLink="true">https://www.rfa.org/uyghur/qisqa_xewer/xitaylashturush-01082019180832.html</guid>
        <description>خىتاي ھۆكۈمىتى ئۇيغۇرلار دىيارىدا ئىجرا قىلىۋاتقان باستۇرۇش سىياسىتى سەۋەبلىك كۆپلىگەن ئۇيغۇر ئۆسمۈرلىرىنىڭ قارانچۇقسىز قېلىۋاتقانلىقى مەلۇم بولغان ئىدى.</description>
        
	        <author>مۇخبىرىمىز ئەزىز</author>
        
        <pubDate>Tue, 08 Jan 2019 20:15:00 +0000</pubDate>
        

        
	    <content:encoded xmlns:content="http://purl.org/rss/1.0/modules/content/">
		    
            &lt;p&gt;خىتاي ھۆكۈمىتى ئۇيغۇرلار دىيارىدا ئىجرا قىلىۋاتقان باستۇرۇش سىياسىتى سەۋەبلىك كۆپلىگەن ئۇيغۇر ئۆسمۈرلىرىنىڭ قارانچۇقسىز قېلىۋاتقانلىقى مەلۇم بولغان ئىدى. يېقىندا ھەرقايسى جايلاردىكى ئۇيغۇر باشلانغۇچ مەكتەپ ئوقۇغۇچىلىرىغا خىتاي مەدەنىيىتىنى سىڭدۈرۈشنىڭ جىددىي داۋام قىلىۋاتقانلىقى دىققەت قوزغاشقا باشلىدى.&lt;br /&gt;&lt;br /&gt;خىتاي ھۆكۈمىتى باشقۇرۇشىدىكى شىنخۇا ئاگېنتلىقىنىڭ 7-يانۋاردىكى خەۋىرىدە ئېيتىلىشىچە، لوپ ناھىيەسىدىكى ئۇيغۇر ئۆسمۈرلەر «تەكلىماكاندىكى دۆلەت دەرىجىلىك نامرات ناھىيە» دە بولۇشىغا قارىماستىن خىتايچە چاڭچىلە ئۆگىنىشنى ئومۇملاشتۇرغان. خىتاي دائىرىلىرى «مائارىپنى ئەلالاشتۇرۇشنىڭ مۇھىم قەدىمى» دەپ تەرىپلەۋاتقان بۇ ئىستراتېگىيەگە بىنائەن ئۇيغۇر ئۆسمۈرلىرىنى چاڭچىلە، خىتايچە ھۆسنخەت يېزىش، ياڭگېر ئۇسسۇلى ئويناش، ‹ئۈچ خەتلىك دەستۇر›نى يادلاش، خىتاينىڭ تاڭ ۋە سوڭ دەۋر نەزملىرىنى يادلاش قاتارلىقلارغا تەشكىللىمەكتە ئىكەن. &lt;br /&gt;&lt;br /&gt;ئۇلار بۇ ھەقتە مۇخبىرلارغا سۆز قىلىپ: «بىزنىڭ چاڭچىلىنى لوپ ناھىيەسىگە ئېلىپ كېلىشىمىز مول مەزمۇنلۇق بۇ ئەنئەنىۋى مەدەنىيەتنى ئۇيغۇر ئۆسمۈرلىرىنىڭ قەلبىدە يىلتىز تاتقۇزۇشنى نىشان قىلغان» دېگەن. خەۋەردە ئېيتىلىشىچە، ئەنخۇي، بېيجىڭ قاتارلىق جايلاردىكى ئاتالمىش «شىنجاڭغا ياردەم بېرىش» شەھەرلىرى لوپ ناھىيەسى بىلەن توختام تۈزۈپ، يېقىن كەلگۈسىدە چاڭچىلە ئۆگىتىدىغان تېخىمۇ كۆپ «مۇتەخەسسىسلەر» نى ئەۋەتىش ھەققىدە مەسلىھەتلەشكەن. &lt;br /&gt;&lt;br /&gt;«خىتاي خەۋەرلىرى تورى» نىڭ 4-يانۋاردىكى خەۋىرىدىمۇ خوتەن شەھىرىدىكى ئۇيغۇر مەكتەپلىرىدە مۇشۇ خىلدىكى خىتاي مەدەنىيىتىنى ئومۇملاشتۇرۇش پائالىيەتلىرىنىڭ ئومۇملىشىۋاتقانلىقى خەۋەر قىلىنغان ئىدى.&lt;/p&gt;
            
		    
		</content:encoded>

   </item>
 
 
 </channel>
 
</rss>